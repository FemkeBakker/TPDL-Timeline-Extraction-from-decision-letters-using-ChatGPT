File id: 69 File title: 4.2021.0905.001-wob-besluit-goed-werkgeverschap-in-de-zorg.pdf.
Beschikking op Wob verzoek
Van de Minister van Sociale Zaken en Werkgelegenheid
Aanleiding
Op 18 oktober 2021 is er verzoek ingediend om openbaarmaking van alle documenten die
betrekking hebben op overleg en/of correspondentie over de bestuurlijke aangelegenheid
‘Werktijden/ATW-Inspectie/beleidsinspectie/Programma Zorg en/of Goed Werkgeverschap in de
Zorg’ tussen het Ministerie van Sociale Zaken en Werkgelegenheid en het Universitair medisch
centrum Groningen (UMCG), de belangenorganisaties en de branche. Er wordt verzocht om
documenten van de afgelopen vijf jaar.
Wet openbaarheid van bestuur
Bij brief van 3 november 2021 is het verzoek aangemerkt als een verzoek in gevolge de Wet
openbaarheid van bestuur (hierna: Wob).
Inventarisatie documenten
Op basis van het verzoek zijn in totaal 6 documenten aangetroffen. Deze documenten zijn
opgenomen in een inventarislijst, die als bijlage 1 bij dit besluit is gevoegd. In dit besluit wordt
verwezen naar de corresponderende nummers uit de inventarislijst, zodat per document duidelijk
is wat is besloten. Het document met volgnummer 6 bevat enkele passages die betrekking hebben
op andere onderwerpen en die zijn daarom buiten reikwijdte geplaatst.
De documenten met volgnummers 1b, 1c, 1d en 3 zijn reeds openbaar. Hiervan wordt er een
kopie meegezonden. Het gaat om de volgende documenten:
- file:///H:/Downloads/rapport-inspectie-woinactie.pdf
- https://www.nlarbeidsinspectie.nl/actueel/nieuws/2021/07/08/arbobeleid-universiteiten-nog-onvoldoende
- https://www.nlarbeidsinspectie.nl/onderwerpen/aandacht-voor-psa-en-ptss-in-de-zorg-in-coronatijd
Zienswijze
Het verzoek is getoetst aan de bepalingen van de Wob. Op grond van artikel 4:8 van de Algemene
wet bestuursrecht heb ik de belanghebbenden in de gelegenheid gesteld te reageren op het Wob
verzoek. Eén belanghebbende heeft aangegeven geen bedenkingen te hebben tegen het openbaar
maken van de documenten. Drie belanghebbenden hebben niet gereageerd. Twee
belanghebbenden hebben middels een gezamenlijke zienswijze aangegeven bedenkingen te
hebben tegen het openbaar maken van het document met volgnummer 5. De belanghebbenden
zijn namelijk van mening dat openbaarmaking achterwege gelaten dient te worden, omdat de
belanghebbenden zich niet kunnen verenigen met hetgeen genoemd in het verslag. Het openbaar
maken van bepaalde passages uit het document zou kunnen leiden tot onevenredige benadeling.
Overwegingen
Ik ben nagegaan of er sprake is van in de wet vastgelegde uitzonderingsgronden die het openbaar
maken van de genoemde documenten of delen daarvan in de weg zouden kunnen staan.
Persoonsgegevens
Op grond van artikel 10, tweede lid, aanhef en onder e, van de Wob blijft verstrekking van
informatie achterwege voor zover het belang daarvan niet opweegt tegen het belang dat de
persoonlijke levenssfeer wordt geëerbiedigd.
4.2021.0905.001 1In de documenten met volgnummers 1,2 en 4 tot en met 6 staan persoonsgegevens. Ik ben van
oordeel dat ten aanzien van deze gegevens het belang dat de persoonlijke levenssfeer wordt
geëerbiedigd, zwaarder moet wegen dan het belang van openbaarheid. Daarom heb ik de
persoonsgegevens verwijderd uit de documenten.
Onevenredige bevoordeling of benadeling
Op grond van artikel 10, tweede lid, aanhef en onder g, van de Wob blijft verstrekking van
informatie achterwege voor zover het belang daarvan niet opweegt tegen het belang van het
voorkomen van onevenredige bevoordeling of benadeling van bij de aangelegenheid betrokken
natuurlijke personen of rechtspersonen dan wel van derden.
Openbaarmaking van bepaalde passages uit het document met volgnummer 5 leidt naar mijn
oordeel tot onevenredige benadeling van de organisatie waar deze informatie betrekking op heeft.
Deze onevenredige benadeling bestaat uit het feit dat de belanghebbenden zich niet kunnen
verenigen met de standpunten genoemd in het verslag en dat de belanghebbenden in een
verkeerd daglicht worden gezet. Wat er besproken is tijdens het overleg komt niet overeen met
hetgeen beschreven in het verslag. Daarnaast krijgen derden een incorrect beeld over hetgeen er
afspeelt binnen de ziekenhuizen omdat dit in het verslag niet goed tot zijn recht komt. Het is
daarom aannemelijk dat de beeldvorming die enkele passages uit document met volgnummer 5
oproept schadelijk is voor de positie van de belanghebbenden en haar leden. Ik ben van oordeel
dat het belang van het voorkomen van onevenredige benadeling zwaarder moet wegen dan het
belang van openbaarheid. Gezien het bovenstaande ga ik mee met de bedenkingen van de
belanghebbenden.
Besluit
Ik maak de documenten met volgnummers 1,2 en 4 tot en met 6, behoudens de daarin
opgenomen persoonsgegevens, openbaar. Het document met volgnummer 5 maak ik deels
openbaar. De passages die tot een onevenredige benadeling kunnen leiden maak ik niet openbaar.
Wijze van openbaarmaking
De feitelijke verstrekking van de documenten blijft echter met een beroep op artikel 6, vijfde lid,
van de Wob tijdelijk achterwege. Aangezien een belanghebbende zich mogelijk niet kan verenigen
met de inhoud van dit besluit, wordt hij in de gelegenheid gesteld om een bezwaarschrift en een
verzoek tot het treffen van een voorlopige voorziening in te dienen. Indien na 2 weken na
verzending van dit besluit géén bezwaarschrift en een verzoek om een voorlopige voorziening zijn
ingediend, wordt overgegaan tot feitelijke verstrekking van de genoemde documenten.
Dit besluit en de documenten zullen, na het verlopen van de termijn, binnen vijf werkdagen na
toezending geanonimiseerd op www.rijksoverheid.nl worden geplaatst en zijn via de volgende link
te raadplegen:
http://www.rijksoverheid.nl/documenten?trefwoorden=&periode-van=&periode-tot=&onderdeel=Ministerie+van+Sociale+Zaken+en+Werkgelenheid&type=Wob-verzoek
Een afschrift van deze beschikking zal worden gezonden aan de belanghebbende(n).
Datum:10 maart 2022
Hoogachtend,de
Minister van Sociale Zaken
en Werkgelegenheid,
namens deze,
4.2021.0905.001 2Mevr. mr. J.H. Meijer
Directeur WBJA
Dit is een beschikking in de zin van artikel 1:3, tweede lid, van de Awb. Overeenkomstig de Awb
kan tegen deze beschikking schriftelijk bezwaar worden gemaakt door degene wiens belang
rechtstreeks bij deze beschikking betrokken is. Daartoe moet binnen zes weken na de dag van
verzending van deze beschikking een bezwaarschrift worden ingediend bij:
WBJA-Bezwaren-BO-T1@minszw.nl
Het bezwaarschrift dient te worden ondertekend en ten minste te bevatten de naam en het adres
van de indiener, de dagtekening, een omschrijving van deze beschikking alsmede reden(en)
waarom de beschikking niet juist wordt gevonden. Het bezwaarschrift dient in de Nederlandse taal
te zijn gesteld. Wordt het bezwaarschrift per e-mail ingediend, dan moet het bezwaarschrift in pdf-
formaat als bijlage in de e-mail worden verzonden. Deze bijlage moet een ingescande “natte”
handtekening bevatten.
Hiermee wordt bedoeld dat het bezwaarschrift met de hand moet worden ondertekend, voordat
het wordt ingescand en opgeslagen in pdf-formaat (bij voorkeur met tekstherkenning).
Per post kan u uw bezwaar indienen bij:
De Minister van Sociale Zaken en Werkgelegenheid
t.a.v. de Directie Wetgeving, Bestuurlijke en Juridische Aangelegenheden,
Bureau Ondersteuning team 1
Postbus 90801
2509 LV ’s-Gravenhage
(fax 070 333 5116)
4.2021.0905.001 3