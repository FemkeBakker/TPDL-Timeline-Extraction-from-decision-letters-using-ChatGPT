File id: 295 File title: deelbesluit_3_Afghanistan__1_Edited.pdf.
Directie DAO
Rijnstraat 8
2515 XP Den Haag
Postbus 20061
2500 EB Den Haag
Nederland
www.rijksoverheid.nl
Nederland
www.nederlandwereldwijd.nl
Contactpersoon
E: wob@minbuza.nl
Kenmerk
Min-BuZa.2022.12108-33
Datum 5 augustus 2022
Betreft Reactie op uw Wob-verzoek
Geachte [...],
Bij brief van 19 oktober 2021, door mij ontvangen op 26 oktober 2021,
heeft u namens [...] om informatie verzocht over de evacuatie rond en
na de val van Kabul. U heeft hierbij een beroep gedaan op de Wet
openbaarheid van bestuur (hierna: Wob)
U heeft aangegeven dat u in het kader van de evacuatie van
Nederlanders, Afghaanse tolken, gezinsleden en andere personen uit
Afghanistan alle documenten wenst te ontvangen die betrekking hebben
op de evacuatie rond en na de val van Kaboel. Uw verzoek heeft
betrekking op de periode 10 augustus 2021 tot de datum van indiening
van uw verzoek.
U verzoekt hiertoe om de volgende documenten.
Alle informatie en correspondentie -geschreven, geprint, digitaal
opgeslagen dan wel elke andere vorm van informatie dragend middel,
waaronder ook mailverkeer, WhatsApp-berichten en telegram-berichten -
inclusief concepten, brieven, memo’s, notulen, gespreksverslagen,
rapporten en andere documenten betreffende de evacuatie van personen
uit Afghanistan - uitgewisseld binnen en buiten het ministerie (aan en
tussen ambtenaren, de minister zelf en haar/zijn adviseurs,
ambassadeurs, overig ambassadepersoneel, andere ministeries
en externen).
Met betrekking tot uw verzoek om informatie bericht ik u als volgt.
Pagina 1 van 15Procedureverloop
U heeft uw verzoek op grond van de Wob op 19 oktober 2021 ingediend.
De ontvangst hiervan is op 28 oktober 2021 bevestigd. Op 17 november
2021 heeft een verdaging plaatsgevonden van de behandeltermijn van uw
verzoek. Op 17 december 2021 is door mijn ministerie aangegeven dat,
teneinde er voor zorg te dragen dat op korte termijn (in ieder geval deels)
aan u tegemoet gekomen kon worden, er is besloten om deelbesluiten te
nemen. Een eerste deelbesluit heeft betrekking op de periode van 1
augustus tot aan de dag van indiening van het verzoek. Hierbij is
aangegeven dat het streven erop is gericht dit in januari 2022 te doen.
Het eerste deelbesluit is op 14 februari 2022 aan u verzonden. Het
tweede deelbesluit is op 29 april 2022 aan u toegestuurd. Op 30 juni 2022
is door mijn ministerie aangegeven dat het niet zal lukken om de
documenten van het derde deelbesluit voor of op 1 juli te leveren mede
nu de documenten nog voor laatste zienswijzen voorliggen, maar dat
ernaar gestreefd wordt om in de tweede helft van juli 2022 het besluit toe
te sturen.
Met deze brief wordt een derde en laatste deelbesluit genomen.
Wettelijk kader
Verzoek op basis van de Wob – nu Woo van toepassing
U heeft uw verzoek om openbaarmaking van informatie gedaan op grond
van de Wet openbaarheid van bestuur (hierna: Wob). Vanaf 1 mei 2022 is
de Wob vervangen door de Woo. De Woo kent geen overgangsrecht, dit
betekent dat vanaf 1 mei de Woo geldt. Gelet hierop zal ik thans de Woo
toepassen op de voor dit besluit geïnventariseerde documenten.
Besluit
Uw verzoek wordt gedeeltelijk ingewilligd. Er doet zich een aantal
uitzonderingsgronden en beperkingen voor zoals genoemd in de Woo, die
een beperkte kennisname van hetgeen in het document is opgenomen,
rechtvaardigen. Voor de motivering hiervan verwijs ik naar het onderdeel
‘Overwegingen’ van dit besluit.
Gedeeltelijk openbaar
Ik besluit een deel van de door u gevraagde informatie gedeeltelijk niet
openbaar te maken. Per document is op de inventarislijst aangegeven
welke uitzonderingsgronden zijn toegepast
Gehele weigering
Ik besluit daarnaast een deel van de door u gevraagde informatie in het
geheel niet openbaar te maken. Per document is op de inventarislijst
Pagina 2 van 15aangegeven bij welke documenten dit aan de orde is en welke
uitzonderingsgronden zijn toegepast.
Reeds openbaar
Een (beperkt) deel van de geïnventariseerde documenten is reeds
openbaar. Op reeds openbare informatie is de Woo niet van toepassing.
Op de inventarislijsten is vermeld welke documenten reeds openbaar zijn
en is in voorkomende gevallen de vindplaats op internet vermeld.
Reeds beoordeeld
Indien delen van documenten zijn beoordeeld in andere documenten is in
die documenten een verwijzing opgenomen naar het desbetreffende
document.
Buiten reikwijdte
Een deel van de documenten bevatten passages die buiten de reikwijdte
van uw verzoek vallen omdat de informatie een ander onderwerp betreft.
De betreffende tekstdelen zijn verwijderd onder de vermelding “valt
buiten reikwijdte van het verzoek”.
Inventarisatie documenten en wijze van anonimiseren
In het eerste deelbesluit en in correspondentie gedurende de behandeling
van uw verzoek is aan u medegedeeld dat ten behoeve van volgende
deelbesluiten bij de verdere archivering de documenten zijn ingedeeld in
de volgende categorieën:
- Tolken;
- Lokale Ambassadestaf;
- Consulaire Dienstverlening;
- Belhaj-groep;
- Departementaal en interdepartementaal overleg, crisisberaden;
- Internationaal overleg;
- Evacuatie ambassade.
Dit deelbesluit heeft betrekking op de categorieën:
- Lokale Ambassadestaf;
- Consulaire Dienstverlening;
- Belhaj-groep;
- Departementaal en interdepartementaal overleg, crisisberaden;
- Internationaal overleg;
- Evacuatie ambassade.
De documenten die zijn betrokken bij dit deelbesluit zijn opgenomen in
een inventarisatielijst, die als bijlage bij dit besluit is gevoegd.
Pagina 3 van 15De passages die worden geweigerd op grond van artikel 5.1, eerste lid,
aanhef en onder b, van de Woo, zijn te herkennen aan de code “5.1.1b” in
de weggelakte tekst. De passages die worden geweigerd op grond van
artikel 5.1, eerste lid, aanhef en onder c, van de Woo, zijn te herkennen
aan de code “5.1.1c” in de weggelakte tekst.
Passages die worden geweigerd op grond van artikel 5.1, tweede lid,
aanhef en onder a, van de Woo, zijn te herkennen aan de code “5.1.2.a”
in de weggelakte tekst. Daar waar passages worden geweigerd op grond
van artikel 5.1, tweede lid, aanhef en onder e, van de Woo zijn deze te
herkennen aan de code “5.1.2.e”. Tot slot zijn passages die worden
geweigerd op grond van artikel 5.1, tweede lid, aanhef en onder i, van de
Woo te herkennen aan de code “5.1.2.i” in de weggelakte tekst. Op deze
wijze is de motivering van de geweigerde informatie per document en per
passage weergegeven.
Ik merk hier nog het volgende bij op. Een deel van de aangetroffen
documenten betreft gedetailleerde informatie over personen, waaronder
tolken en hun familie, die een hulpvraag aan Nederland hebben gericht.
Deze documenten heb ik verder niet bij de inventarisatie betrokken.
Redengevend hiervoor is dat ik geen informatie openbaar maak over
individuele personen en hieraan gerelateerd, hun hulpvraag en evacuatie.
Het betreft in vertrouwen verstrekte herleidbare informatie over henzelf
en hun familie alsmede over de specifieke hulpvraag en de feiten en
omstandigheden die aanleiding vormen om Afghanistan te willen verlaten.
Ik maak dergelijke informatie niet openbaar nu ik de persoonlijke
levenssfeer van deze personen, die zich in een bijzondere en afhankelijke
positie bevinden na de machtsovername van de Taliban, alsmede hun
veiligheid dien te waarborgen. Hierbij merk ik eveneens op dat dergelijke
informatie in vertrouwen aan de overheid is verstrekt, welke
vertrouwelijkheid mede bepalend is voor de wijze waarop betrokken
personen verklaren. Het op juiste wijze kunnen beoordelen van de
hulpaanvragen is ook in grote mate afhankelijk van de inbreng van de
betrokken personen. Schending van die vertrouwelijkheid zou
belemmerend kunnen werken om personen in de toekomst bereidwillig te
vinden om (bijvoorbeeld) gemotiveerde hulpverzoeken te richten aan de
overheid. Gelet op het voorgaande heb ik dergelijke documenten verder
niet betrokken bij de beoordeling van uw verzoek.
In een deel van de geïnventariseerde documenten komt deels informatie
voor die betrekking heeft op het bovenstaande. Die documenten en
daarmee ook informatie over de betrokken personen heb ik wel betrokken
bij de beoordeling. Ik verwijs u in dat kader naar de overwegingen van dit
besluit.
Pagina 4 van 15Reactie derden
In dit geval is er sprake van derde belanghebbenden bij de
openbaarmaking van een aantal documenten. Deze derde
belanghebbenden zijn in de gelegenheid gesteld mij aan te geven of de
desbetreffende informatie (gedeeltelijk) openbaar kan worden gemaakt.
De door mij ontvangen reacties van de betrokken belanghebbenden heb
ik in mijn belangenafweging meegenomen.
Overwegingen
Woo
Algemene overweging: openbaarheid t.a.v. een ieder
Als eerste wil ik u wijzen op het volgende.
Iedereen heeft het recht om overheidsinformatie op te kunnen vragen
zonder daarbij een reden te hoeven aangeven. Dit staat in het eerste
artikel 1.1. van de Woo. Dit is een belangrijk recht van de burger. Daarbij
is het uitgangspunt dat overheidsinformatie openbaar is, tenzij er
uitzonderingsgronden zijn die dit beperken. De uitzonderingsgronden
staan in hoofdstuk 5 van de Woo. Ik moet hierbij het algemeen belang
van openbaarheid afwegen tegen de belangen die de
uitzonderingsgronden beschermen. In het algemeen geldt hierbij de regel
dat wanneer ik informatie aan u verstrek, het openbaar is voor een ieder.
De Woo is echter niet van toepassing op informatie die al openbaar is.
Veiligheid van de Staat
Op grond van artikel 5.1, eerste lid, aanhef en onder b, van de Woo, mag
ik geen informatie openbaar maken als dit de veiligheid van de Staat zou
kunnen schaden. Hierbij gaat het in ieder geval om de bescherming van
de democratische rechtsorde, zowel voor wat betreft de instituties als de
daarbij betrokken personen, gebouwen en goederen.
Naar mijn oordeel kan openbaarmaking van bepaalde onderdelen uit een
beperkt aantal documenten de veiligheid van de Staat in gevaar brengen
aangezien de desbetreffende informatie betrekking heeft op de mate van
dan wel de inrichting van veiligheidsmaatregelen. Ik maak deze
informatie daarom niet openbaar.
Het betreft bijvoorbeeld informatie over de wijze waarop de
informatiepositie, de bewaking, de bezetting en de beveiliging van de
ambassade wordt ingericht alsmede de mogelijkheden die de ambassade
ter beschikking staat bij calamiteiten, de mogelijke (militaire) inzet
daarbij en eventuele samenwerkingen die (kunnen) plaatsvinden, al dan
niet bij de voorbereiding van een eventuele evacuatie alsmede de
Pagina 5 van 15uitvoering daarvan. Voorts geeft de informatie inzicht in
dreigingsscenario’s en (voorgenomen) beveiligingsplannen die
omschrijven hoe aan de hand van bepaalde indicatoren op welke wijze
gehandeld moet worden in geval van evacuatie alsmede welke inzet er
hierbij heeft plaats gevonden.
Eveneens betreft het operationele informatie die verkregen is tijdens
vertrouwelijke bijeenkomsten met andere landen dan wel informatie over
specifieke militaire inzet door Nederland in het kader van een evacuatie.
Openbaarmaking hiervan kan de veiligheid van de staat en de in diens
belang handelende personen schaden indien inzicht wordt gegeven in de
(militaire) inzet en de werkwijze van de Nederlandse staat.
Openbaarmaking zou er eveneens toe leiden dat bijvoorbeeld bepaalde
strategieën/maatregelen dan wel beveiligingsprocedures in de toekomst
hun waarde zullen verliezen en niet meer ingezet kunnen worden indien
aan de orde. Ik zal deze informatie dan ook niet openbaar maken.
Op de inventarisatielijst en in de gedeeltelijk openbaar gemaakte
documenten is de toepassing van deze uitzonderingsgrond aangegeven
met de aanduiding “5.1.1.b”.
Bedrijfs- en fabricagegegevens
Op grond van artikel 5.1, eerste lid, aanhef en onder c, van de Woo mag
ik geen informatie openbaar maken als het gaat om bedrijfs- en
fabricagegegevens die in vertrouwen aan de overheid zijn medegedeeld.
De vertrouwelijkheid van de informatie die aan de overheid is verstrekt,
kan bijvoorbeeld blijken uit een expliciete verklaring. Het is ook mogelijk
dat de vertrouwelijkheid door de verstrekker mocht worden aangenomen.
Het gaat hier om gegevens waaruit informatie kan worden afgelezen of
afgeleid over de technische bedrijfsvoering, het productieproces, de afzet
van producten of de afnemers of leveranciers. Ook financiële gegevens
kunnen als bedrijfs- en fabricagegegevens worden aangemerkt.
Een beperkt aantal documenten bevat bedrijfsgegevens die vertrouwelijk
met mijn ministerie zijn gedeeld. U kunt hierbij bijvoorbeeld denken aan
specifieke informatie over de wijze waarop een bedrijf zich wil inzetten in
relatie tot de evacuatie in Afghanistan en de specifieke mogelijkheden die
een bedrijf hiertoe heeft. Deze informatie is vertrouwelijk medegedeeld en
betreft concurrentiegevoelige gegevens. Eveneens kunt u denken aan
informatie over geoffreerde kosten. Bij openbaarmaking van deze
informatie zouden derden inzicht kunnen krijgen in de (financiële)
bedrijfsvoering van het bedrijf, wat diens concurrentiepositie voor
toekomstige opdrachten kan schaden. Ik zal deze in vertrouwen
verstrekte informatie niet openbaar maken. Op de inventarisatielijst en in
Pagina 6 van 15de gedeeltelijk openbaar gemaakte documenten is de toepassing van deze
uitzonderingsgrond aangegeven met de aanduiding “5.1.1.c”.
Het belang van de betrekkingen van Nederland met andere landen en
staten en met internationale organisaties
Op grond van artikel 5.1, tweede lid, aanhef en onder a, van de Woo
wordt geen informatie openbaar gemaakt als dit de relatie van Nederland
met andere landen en staten en met internationale organisaties
beschadigt. Deze uitzonderingsgrond beoogt te voorkomen dat de
wettelijke plicht tot het verstrekken van informatie tot gevolg zou hebben
dat de Nederlandse internationale betrekkingen schade zouden lijden. Dat
is bijvoorbeeld het geval indien, als gevolg van het verschaffen van
informatie ingevolge de wet, wordt voorzien dat het internationale contact
op bepaalde punten stroever zal gaan lopen, met als gevolg bijvoorbeeld
dat het onderhouden van diplomatieke betrekkingen, of het voeren van
bilateraal overleg met andere landen, staten of internationale organisaties
moeilijker zou gaan dan voorheen wordt, of dat men in die andere landen,
staten of internationale organisaties minder geneigd zou zijn tot
samenwerking dan voorheen.
Hierbij wordt opgemerkt dat voor het bestaan van het vermoeden dat
diplomatieke betrekkingen zullen verslechteren als gevolg van het
openbaar maken van bepaalde informatie niet altijd een concrete
aanwijzing in de vorm van een uitdrukkelijke kennisgeving van een ander
land, staat of internationale organisatie tot niet openbaarmaking
noodzakelijk is, als uit de aard en inhoud van de gevraagde informatie
kan volgen dat deze vertrouwelijk is.
Voorts merk ik op dat het inroepen van deze uitzonderingsgrond niet
enkel is voorbehouden aan situaties waarin sprake is van (diplomatieke)
documenten inzake het diplomatiek verkeer met een andere staat dan wel
staten. Ook daar waar sprake is van interne-, interdepartementale- of
andere mailwisselingen en waarin gesproken wordt over lopende
diplomatiek trajecten of bijvoorbeeld de handelswijze van, dan wel de
situatie in een bepaald land (en welke visie gevolgen kan hebben voor de
internationale betrekkingen), kan het inroepen van deze
uitzonderingsgrond aan de orde zijn.
Bij bepaalde passages uit de aangetroffen documenten is, gelet op de
aard en inhoud van de informatie, het belang van de betrekkingen van
Nederland met andere staten en internationale organisaties in het geding.
De (deels) geweigerde stukken bevatten vertrouwelijke informatie over de
wijze waarop staten dan wel internationale organisaties willen omgaan
Pagina 7 van 15dan wel omgaan met de evacuatie, de ontstane (veiligheids) situatie op
dat moment, de gevolgen hiervan en mogelijke samenwerkingen in dat
kader. Een deel van de stukken beschrijft pogingen (van landen) tot
evacuatie, mogelijke evacuatietrajecten dan wel plannen hiertoe en de
inzet/bereidheid van bepaalde landen om dit te (kunnen) realiseren.
Voorts bevatten de stukken vertrouwelijke informatie over gevoerde
overleggen en andere vormen van communicatie (bijvoorbeeld ontvangen
Note Verbale, weergaven van telefoongesprekken van bewindslieden), te
maken en gemaakte afspraken met (de afgevaardigden van) andere
staten en internationale organisaties en hun onderlinge betrokkenheid.
Eveneens bevatten de documenten (weergaven van) gespreksverslagen
van bilaterale bijeenkomsten dan wel verslagen van vertrouwelijke
multilaterale fora waarin bijvoorbeeld een weergave wordt geschetst van
standpunten van andere landen en organisaties.
Tot slot bevatten de stukken bijvoorbeeld visies en analyses van mijn
ministerie op de (militaire) inzet dan wel de aanpak en besluitvorming van
andere staten in het kader van de veiligheidssituatie en evacuatie.
Eveneens bevatten de documenten informatie over de wijze waarop
staten concreet overgaan tot evacuatie en hun visie hierop.
De bovengenoemde informatie betreft in vertrouwen gedeelde informatie
die onder andere inzicht geeft in diplomatieke processen die zijn gevoerd,
afwegingen die zijn gemaakt in het kader van de (veiligheids)situatie en
de (daaropvolgende) evacuatie en analyses en visies daarop. Het
openbaar maken van deze informatie zou de noodzakelijke
vertrouwelijkheid en effectiviteit van het diplomatieke verkeer en
bilateraal overleg ondermijnen en hiermee de betrekkingen met die staten
dan wel internationale organisaties schaden. Voorts zou openbaarmaking
onvoorziene gevolgen met zich meebrengen zoals gevaar voor veiligheid
van andere staten en organisaties, hetgeen eveneens ertoe zou kunnen
leiden dat de betrekkingen met die staten dan wel internationale
organisaties wordt geschaad.
Afwegende het belang van de bilaterale betrekkingen en het publieke
belang bij openbaarmaking, acht ik het eerste zwaarder wegen. Ik heb
daarom besloten de desbetreffende informatie niet openbaar te maken.
Op de inventarisatielijst en in de gedeeltelijk openbaar gemaakte
documenten is de toepassing van deze uitzonderingsgrond aangegeven
met de aanduiding “5.1.2.a”.
Pagina 8 van 15De eerbiediging van de persoonlijke levenssfeer
Op grond van artikel 5.1, tweede lid, aanhef en onder e, van de Woo kan
ik geen informatie openbaar maken als dit de persoonlijke levenssfeer
schaadt en dit belang zwaarder weegt dan het belang van openbaarheid.
In de meeste documenten staan persoonsgegevens. Dit betreft gegevens
die herleidbaar zijn tot een persoon, zoals onder meer namen, e-
mailadressen, functienamen en telefoonnummers. Ik ben van oordeel dat
ten aanzien van de genoemde persoonsgegevens de privacy van
betrokkenen prevaleert boven het belang van openbaarmaking.
Voor zover het persoonsgegevens van ambtenaren betreft ben ik in het
kader van goed werkgeverschap van oordeel dat ten aanzien van deze
gegevens het belang dat de persoonlijke levenssfeer wordt geëerbiedigd,
zwaarder moet wegen dan het belang van openbaarheid. Dit ter
bescherming van de persoonlijke levenssfeer van de betrokken
ambtenaar. Dit geldt eveneens voor persoonsgegevens van ambtenaren
van andere ministeries. Daarbij is van belang dat het hier niet gaat om
het opgeven van een naam aan een individuele burger die met een
ambtenaar in contact treedt, maar om openbaarmaking van de naam in
de zin van de Woo. Daar waar in de documenten handtekeningen
voorkomen heb ik deze verwijderd. Dit heb ik onder andere gedaan met
het oog op het voorkomen van identiteitsfraude. Ik ben van oordeel dit
belang zwaarder weegt dan het belang van openbaarheid.
Voorts merk ik op dat in de documenten ook namen en contactgegevens
van derden voorkomen dan wel andere gegevens die tot hen te herleiden
zijn. Voor deze personen geldt eveneens dat zij erop hebben mogen
vertrouwen dat ik op zorgvuldige en behoorlijke wijze met hun
persoonsgegevens omgaat en dat zij geen functie vervullen die
meebrengt dat zij beroepsmatig in de openbaarheid treden. Dit leidt ertoe
dat de eerbiediging van de persoonlijke levenssfeer van deze personen
zich verzet tegen de openbaarmaking van de namen en contactgegevens.
Een deel van de documenten bevatten ook persoonsgegevens van
betrokken personen die aan Nederland een hulpverzoek hebben gericht.
Het betreft persoonsgegevens zoals namen, ID-nummers,
telefoonnummers, emailadressen, woonplaats en geboortedatums.
Eveneens bevatten een deel van de documenten informatie over hun
familie, zoals gezinssamenstelling, aantal kinderen, hun achtergrond dan
wel informatie over de specifieke hulpvraag en de feiten en
omstandigheden die aanleiding vormen om Afghanistan te willen verlaten.
Ik zal deze informatie niet openbaar maken. Voor deze personen geldt
voorts dat zij (en hun gezinnen) onder moeilijke omstandigheden in
Pagina 9 van 15Afghanistan verkeerden en moesten verlaten, omdat zij vreesden voor
hun veiligheid vanwege de werkzaamheden die zij (dan wel een familielid)
hebben verricht voor de internationale gemeenschap en voor Nederland.
Hierbij moet ik eveneens voorkomen dat de veiligheid van (een groot deel
van) deze personen in het geding komt. Openbaarmaking van (informatie
uit) de documenten zou hiertoe kunnen leiden dan wel zou er toe kunnen
leiden dat de veiligheid van nog in Afghanistan verblijvende familieleden
dan wel derden die betrokken zijn bij deze personen of met hem
geassocieerd worden in het geding komt. Dit acht ik niet acceptabel en
moet te allen tijde voorkomen worden. Ik merk hierbij op dat gelet op de
aard van de gegevens en de omstandigheden waaronder deze gegevens
zijn verstrekt er sprake is van in vertrouwen aan de overheid verstrekte
gegevens in het kader van een hulpvraag. Gelet op het voorgaande weegt
naar mijn mening de eerbiediging van de persoonlijke levenssfeer van de
betrokken personen en hun familie zwaarder dan het belang van
openbaarheid.
Op de inventarisatielijst en in de gedeeltelijk openbaar gemaakte
documenten is de toepassing van deze uitzonderingsgrond aangegeven
met de aanduiding “5.1.2.e”.
Het belang van het goed functioneren van de Staat, andere
publiekrechtelijke lichamen of bestuursorganen
Op grond van artikel 5.1, tweede lid, aanhef en onder i, van de Woo kan
ik geen informatie openbaar maken wanneer dit het goed functioneren
van de Staat of andere overheden schaadt en dit belang zwaarder weegt
dan het belang van openbaarheid. In bepaalde passages uit de
documenten staat informatie die het functioneren van de Staat of andere
overheden in gevaar zou kunnen brengen. Ik vind dat dit belang zwaarder
moet wegen dan het belang van openbaarheid. Ik maak deze informatie
daarom niet openbaar. Hieronder leg ik uit waarom ik dit vind.
Concepten
Voor een ordentelijk verloop van het besluitvormingsproces is het
belangrijk dat dit gebeurt op basis van voldragen documenten. Wanneer
communicatie over conceptteksten of de conceptteksten zelf openbaar
worden gemaakt is dit schadelijk voor het goed functioneren van de Staat
nu er een publiek debat kan ontstaan over documenten die nog niet rijp
zijn voor besluitvorming. Daar is ook hier sprake van. U kunt hierbij
bijvoorbeeld denken aan documenten waarin passages inzake concepten
inzake woordvoering, tekstsuggesties, redeneerlijnen, Q&A’s en concepten
van memo’s zijn opgenomen. Voor een ordentelijk verloop van het
besluitvormingsproces is het belangrijk dat dit gebeurt op basis van
Pagina 10 van 15voldragen documenten. Ik merk hierbij op dat een zekere mate van
veiligheid en vertrouwelijkheid noodzakelijk is om te kunnen komen tot
een effectieve beantwoording of totstandkoming van een product
Wanneer communicatie over conceptteksten of de conceptteksten zelf
openbaar worden gemaakt, is dit schadelijk voor het goed functioneren
van de Staat nu er een publiek debat kan ontstaan over documenten die
nog niet rijp zijn voor besluitvorming. Daar is ook hier sprake van. Deze
documenten maak ik daarom niet openbaar met een beroep op het belang
van het goed functioneren van de Staat.
Eenheid van regeringsbeleid
Wanneer de ministerraad een besluit neemt, geldt dat besluit vanaf dat
moment als regeringsbeleid. Het kabinet spreekt met één mond. Het
openbaar maken van de opvattingen van individuele bewindspersonen,
kan de eenheid van dit beleid in gevaar brengen. Het is belangrijk dat
bewindspersonen vrij met elkaar kunnen spreken. Met het oog op een
goed bestuur is het ongewenst dat bewindspersonen tegen elkaar uit
kunnen worden gespeeld als hun afwijkende opvattingen
openbaar worden. Om deze reden wordt informatie over de opvattingen
van individuele bewindspersonen binnen het kabinet niet openbaar.
Gelet hierop zal ik bepaalde (passages uit) documenten die inzicht geven
in en betrekking hebben op (de voorbereiding van) debatten niet
openbaren. Openbaarmaking van (passages uit) deze
documenten acht ik schadelijk voor het goed functioneren van de Staat.
Een deel van de documenten bevatten (weergaven van) verslagen van
onder andere de Ministerraad en het Bewindsliedenoverleg dan wel
bevatten documenten verwijzingen naar de inhoud van dergelijke
vergaderingen. Eveneens bevatten meerdere documenten informatie die
die inzicht geeft in de voorbereiding en beraadslaging van deze
vergaderingen.
Zoals reeds aangegeven is het belangrijk dat bewindspersonen vrij met
elkaar kunnen spreken. Voor deze vergaderingen geldt dat een vrije en
onbelemmerde uitwisseling van argumenten van wezenlijk belang is voor
het goed kunnen uitvoeren van de werkzaamheden. Voor het goed
functioneren is geheimhouding van hetgeen ter vergadering wordt
besproken essentieel, zowel vanwege de eenheid van het kabinetsbeleid
alsook om te verzekeren dat binnen het kabinet in alle vrijheid van
gedachten kan worden gewisseld. Om deze reden zal ik informatie die
hierop betrekking heeft dan ook niet openbaar maken. Notulen van de
(Rijks)ministerraad, onderraden, ministeriële commissies en overleggen
tussen bewindspersonen worden in het geheel niet openbaar worden
gemaakt met een beroep op de eenheid van regeringsbeleid.
Pagina 11 van 15Gelet op het besloten karakter van deze vergaderingen is ook aannemelijk
dat openbaarmaking van de input en de adviezen die worden meegegeven
aan de ministers ter voorbereiding tot benadeling zal leiden van de
Ministerraad. Ik zal deze informatie niet openbaar maken.
Procesbelang
Een deel van de in documenten vervatte informatie zal ik niet openbaar
maken nu ik van mening ben dat hiermee het procesbelang van de
Nederlandse overheid wordt geschaad. Het betreft informatie die
onderdeel is dan wel uitmaakt van lopende gerechtelijke procedures of
betrekking heeft op de voorbereiding hiervan. Openbaarmaking zou de
procespositie van de Nederlandse overheid onevenredig benadelen in
lopende en mogelijk toekomstige juridische procedures. Mijn overweging
is in lijn met de uitspraak van 17 mei 2006, van de Afdeling
Bestuursrechtspraak van de Raad van State, waarin is bepaald dat een
bestuursorgaan met het oog op zijn procespositie zijn belangen kan
beschermen (zie: ECLI:NL:RVS:2006:AX2090).Met het beschermen van
de procespositie wordt voorkomen dat het functioneren van de Staat
wordt geschaad en in gevaar wordt gebracht.
Interne e-mail postbussen en toegangscodes
Goede communicatie is een belangrijk onderdeel voor het functioneren
van de Staat. Dit gebeurt veelal via de mail, daarom is het van belang om
dit goed te organiseren. Hiervoor worden ook postbussen voor interne en
externe communicatie gebruikt. Meerdere documenten bevatten e-
mailadressen van interne e-mail postbussen van mijn ministerie dan wel
andere organisaties alsmede toegangscodes naar digitale vergaderingen.
Deze e-mailadressen zijn niet bestemd voor communicatie buiten de kring
van de overheid. Openbaarmaking van het e-mailadres kan het gebruik
van de interne e-mail postbussen verstoren, omdat in dat geval ook
externen naar deze postbus kunnen mailen. Dit zorgt ervoor dat het
gebruik van het systeem van interne en externe communicatie wordt
verstoord. De potentiële hinder die de gebruikers van deze e-
mailadressen kunnen ondervinden van kenbaarheid voor een ieder van
deze e-mailadressen, weegt naar mijn oordeel zwaarder dan het
algemene belang van openbaarheid. Het openbaar maken van deze
informatie heeft tevens geen meerwaarde in het licht van een goede en
democratische bestuursvoering. Deze e-mailadressen maak ik daarom
niet (geheel) openbaar met een beroep op het belang van het goed
functioneren van de Staat. Gelet op voorgaande motivering zal ik
eveneens de toegangscodes naar digitale vergaderingen niet openbaar
maken. Ook ten aanzien van deze informatie geldt dat de potentiële
Pagina 12 van 15hinder die de gebruikers hiervan kunnen ondervinden zwaarder weegt
dan het algemene belang van openbaarheid.
Op de inventarisatielijst en in de gedeeltelijk openbaar gemaakte
documenten is de toepassing van deze uitzonderingsgrond aangegeven
met de aanduiding “5.1.2.i”.
Het voorkomen van onevenredige benadeling
Op grond van artikel 5.1, vijfde lid, van de Woo maak ik in uitzonderlijke
gevallen geen informatie openbaar als dit iemand of een organisatie
onevenredige benadeling toebrengt en de voorkoming daarvan zwaarder
weegt dan het belang van openbaarheid. In een beperkt aantal gevallen is
sprake van informatie waarvan openbaarmaking onevenredig benadelend
is voor de bij dit dossier betrokken partijen.
De (deels) geweigerde stukken bevatten bijvoorbeeld vertrouwelijke
informatie over private partijen, publieke organisaties en bepaalde NGO’s
die betrekking heeft op (specifieke) werkzaamheden in Afghanistan, de
betrokkenheid van hen met Nederland in Afghanistan (op het gebied van
evacuatie), de wijze waarop partijen willen omgaan met de (wijze van)
evacuatie in relatie tot de ontstane (veiligheids) situatie op dat moment,
de gevolgen hiervan en (mogelijke) samenwerkingen in dat kader met de
Nederlandse overheid.
Openbaarmaking zou afbreuk doen aan de vertrouwelijkheid waarin deze
informatie is gedeeld, maar zou vooral de veiligheid van deze partijen en
hun medewerkers in gevaar kunnen brengen. Hierbij betrek ik dat die
organisaties dan wel NGO’s nog werkzaam zijn in Afghanistan.
Ik zal de hiervoor genoemde informatie die ik in het kader van al dan niet
gevoerde overleggen in vertrouwen heb gekregen van NGO’s en andere
private organisaties inzake evacuatieplannen dan wel veiligheidstrajecten
eveneens niet openbaar maken.
Het belang van het voorkomen van onevenredige benadeling van de
betrokken organisaties dan wel onevenredige bevoordeling van partijen
met kwade wil weegt in dit geval zwaarder dan het belang van
openbaarheid. Ik heb daarom besloten de genoemde informatie niet
openbaar te maken.
Op de inventarisatielijst en in de gedeeltelijk openbaar gemaakte
documenten is de toepassing van deze uitzonderingsgrond aangegeven
met de aanduiding “5.1.5”
Pagina 13 van 15Wijze van openbaarmaking en plaatsing op internet
Een geanonimiseerde versie van dit besluit wordt geplaatst op
www.rijksoverheid.nl, zodat deze voor een ieder beschikbaar is.
Mocht u naar aanleiding van dit besluit vragen hebben, dan kunt u contact
opnemen met de Directie Juridische Zaken van het Ministerie van
Buitenlandse Zaken.
De minister van Buitenlandse Zaken,
namens deze,
[Deze brief is niet voorzien van een handtekening. In een formele en beveiligde
omgeving is vastgelegd dat de beslissingsbevoegde akkoord is met de inhoud van
dit document en de verzending.]
Dit besluit betreft het derde en laatste deelbesluit. Een bezwaar tegen een van de
deelbesluiten wordt geacht te zijn gericht tegen alle deelbesluiten. Tegen dit laatste
deelbesluit kunt u binnen zes weken na de dag waarop dit laatste deelbesluit bekend
gemaakt is, een bezwaarschrift indienen, gericht aan de minister van Buitenlandse Zaken,
t.a.v. de directie Juridische Zaken (DJZ), postbus 20061, 2500 EB Den Haag. Het
bezwaarschrift moet zijn ondertekend, voorzien van een datum alsmede de naam en het
adres van de indiener en dient vergezeld te gaan van de gronden waarop het bezwaar
berust, en zo mogelijk, van een afschrift van het besluit waartegen het bezwaar is gericht.
Pagina 14 van 15Pagina 15 van 15