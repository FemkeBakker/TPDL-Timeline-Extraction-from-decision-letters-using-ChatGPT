File id: 276 File title: Deelbesluit+1+op+Woo-verzoek+vuurwerkbesluit.pdf.
> Retouradres Postbus 20901 2500 EX Den Haag
DG Milieu en
Internationaal
Dir Omgevingsveiligheid &
Milieurisico's
Contactpersoon
woo-verzoeken-artikel4.1@minienw.nl
Kenmerk
IENW/BSK-2022/181825
Datum 29 augustus 2022
Betreft Deelbesluit op uw verzoek inzake het vuurwerkverbod
2021-2022
Geachte
In uw brief van 8 maart 2022 heeft u met een beroep op de Wet openbaarheid van
bestuur (hierna: Wob) informatie verzocht over de besluitvorming die aanleiding
heeft gegeven tot het instellen van het vuurwerkverbod voor de jaarwisseling van
2021-2022. Het verzoek betreft de periode van 01-11-2021 tot 30-11-2021.
Verloop van de procedure
De ontvangst van uw verzoek is schriftelijk bevestigd bij e-mail van 9 maart 2022.
In de e-mail van 5 april 2022 is de beslistermijn met vier weken verdaagd.
Over dit verzoek is gedurende de behandeling telefonisch contact met u geweest. U
bent geïnformeerd dat het ministerie deelbesluiten neemt op uw verzoek.
Deelbesluit 1 gaat over de formele documenten, zoals nota’s en memo’s. Bij
deelbesluit 2 zullen onder andere de e-mails worden betrokken. Er is met u
afgesproken dat u na deelbesluit 1 zal worden uitgenodigd voor nader overleg
waarin de overige correspondentie met betrekking tot deelbesluit 2 zal worden
besproken.
Op 3 mei 2022 is de wettelijke beslistermijn verstreken. Ik bied u mijn
verontschuldigingen aan voor de tijd dat u moest wachten op dit besluit.
Wettelijk kader
Het Ministerie van Infrastructuur en Waterstaat heeft een verzoek om informatie
ontvangen op grond van de Wet openbaarheid van bestuur (hierna: Wob). Vanaf 1
mei 2022 is de Wob vervangen door de Wet open overheid (Woo). De Woo kent
geen overgangsrecht, dit betekent dat vanaf 1 mei 2022 de Woo geldt. Ik behandel
uw verzoek als een verzoek op grond van de Woo. De relevante artikelen uit de Woo
kunt u vinden in bijlage 1 bij deze brief.
Inventarisatie documenten
Op basis van uw verzoek zijn in het kader van onderhavig deelbesluit in totaal 19
documenten aangetroffen. Deze zijn opgenomen op de inventarislijst, welke als
bijlage 2 bij dit besluit is gevoegd.
Pagina 1 van 9Ten behoeve van dit deelbesluit is de reikwijdte van uw verzoek als volgt
geïnterpreteerd: Het besluit tot het instellen van het vuurwerkverbod voor de
jaarwisseling van 2021-2022 dat is genomen in de ministerraad van 19 november
2021.1 In uw verzoek vraagt u om de overleggen en besluitvorming die aanleiding
hebben gegeven tot het instellen van een vuurwerkverbod voor de jaarwisseling van
2021-2022. De rol van IenW in het proces moet vooral worden bezien vanuit de
verantwoordelijkheid voor de wet- en regelgeving rondom vuurwerk
(Vuurwerkbesluit); de relevante inhoudelijke input voor het al dan niet instellen van
een tijdelijk verbod werd gegeven door VWS en JenV. In dit eerste deelbesluit zijn
de relevante nota’s en memo’s meegenomen welke daadwerkelijk zien op het besluit
tot het instellen van het vuurwerkverbod 2021-2022.
Over de periode voorafgaand aan de Ministerraad zijn daarnaast nog circa 1600
documenten beschikbaar die in het kader van bovenstaande rol van IenW in het
bezit zijn van IenW. Het betreffen e-mails, Whatsapp-berichten en SMS-berichten
die van 1 november tot en met 19 november zijn verstuurd.
Graag treden wij met u in overleg in hoeverre dit eerste deelbesluit voorziet in uw
informatiebehoefte, dan wel dat u ook geïnteresseerde bent in de overige
correspondentie in het bezit van IenW. Dergelijke documenten kunnen in de
besluitvorming met betrekking tot een tweede deelbesluit worden meegenomen.
Besluit
Ik heb besloten uw verzoek gedeeltelijk te honoreren en daarbij een aantal
documenten deels openbaar te maken en een aantal documenten in het geheel niet
openbaar te maken. Voor de motivering verwijs ik u naar het onderdeel
‘Overwegingen’ in dit besluit. De inventarislijst maakt integraal onderdeel uit van dit
besluit. Voor de toegepaste uitzonderingsgronden per document verwijs ik u naar de
inventarislijst.
Overwegingen
De eerbiediging van de persoonlijke levenssfeer, artikel 5.2 tweede lid
aanhef en onder e Woo
Ik maak geen informatie openbaar als dit de persoonlijke levenssfeer schaadt en dit
belang zwaarder weegt dan het belang van openbaarheid (artikel 5.1, tweede lid,
aanhef en onder e, van de Woo). Het gaat om persoonsgegevens die (indirect) te
herleiden zijn tot een persoon zoals namen, e-mailadressen, telefoonnummers en
functienamen. In bepaalde documenten is dit het geval. Ik vind het in dit geval
belangrijk dat de identiteit van betrokkene niet bekend wordt omdat dit zijn of haar
persoonlijke levenssfeer kan schenden. Dat vind ik niet wenselijk.
In diverse documenten staan ook persoonsgegevens van ambtenaren. Het gaat om
gegevens die herleidbaar zijn tot een persoon, zoals onder meer namen,
e-mailadressen, functienamen en telefoonnummers. In het kader van goed
werkgeverschap vind ik dat het belang van persoonlijke levenssfeer zwaarder moet
wegen dan het belang van openbaarheid. Dit ter bescherming van de persoonlijke
levenssfeer van de betrokken ambtenaren. Daarbij weegt mee dat het hier niet gaat
om het opgeven van een naam aan een individuele burger die met een ambtenaar in
contact treedt, maar om openbaarmaking op grond van de Woo, hetgeen zou
1 https://www.rijksoverheid.nl/documenten/vergaderstukken/2021/11/19/geannoteerde-besluitenlijst-ministerraad-19-november-2021
Pagina 2 van 9betekenen dat de persoonsgegevens openbaar zouden worden voor een ieder. Dat
acht ik niet wenselijk.
In de betrokken documenten komen ook namen voor van personen die uit hoofde
van hun functie in de openbaarheid treden. Deze namen worden wél openbaar
gemaakt.
Het belang van het goed functioneren van de Staat, andere
publiekrechtelijke lichamen of bestuursorganen, artikel 5.2 tweede lid
aanhef en onder i Woo
Op grond van artikel 5.1, tweede lid, aanhef en onder i, van de Woo kan ik geen
informatie openbaar maken wanneer dit het goed functioneren van de Staat of
andere overheden schaadt en dit belang zwaarder weegt dan het belang van
openbaarheid. In bepaalde documenten staat informatie die het functioneren van de
Staat of andere overheden in gevaar zou kunnen brengen. Ik vind dat dit belang
zwaarder moet wegen dan het belang van openbaarheid, omdat het belang van een
zorgvuldige en effectieve besluitvorming zich niet verdraagt met het openbaar
maken van de persoonlijke beleidsopvattingen die het in dit geval betreft. Ik maak
deze informatie daarom niet openbaar.
Eenheid van regeringsbeleid
Wanneer de ministerraad een besluit neemt, geldt dat besluit vanaf dat moment als
regeringsbeleid. Het kabinet spreekt met één mond. Het openbaar maken van de
opvattingen van individuele bewindspersonen, kan de eenheid van dit beleid in
gevaar brengen. Het is belangrijk dat bewindspersonen vrij met elkaar kunnen
spreken. Met het oog op een goed bestuur is het ongewenst dat bewindspersonen
tegen elkaar uit kunnen worden gespeeld als hun afwijkende opvattingen openbaar
worden. Om deze reden wordt informatie over de opvattingen van individuele
bewindspersonen binnen het kabinet niet openbaar. Notulen van de
(Rijks)ministerraad, onderraden, ministeriële commissies en overleggen tussen
bewindspersonen worden in het geheel niet openbaar worden gemaakt met een
beroep op de eenheid van regeringsbeleid. Voor andere documenten geldt dat per
passage moet worden beoordeeld of de eenheid van regeringsbeleid in het geding is.
Het betreft hier een document (ID nr. 339757 op de inventarislijst) dat ter
bespreking was geagendeerd op de ministerraad van 19 november 2021.
Openbaarmaking van dit document acht ik schadelijk voor het goed functioneren
van de Staat. Ik maak deze informatie dan ook niet openbaar.
Concepten
Voor een ordentelijk verloop van het besluitvormingsproces is het belangrijk dat dit
gebeurt op basis van voldragen documenten. Wanneer communicatie over
conceptteksten of de conceptteksten zelf openbaar worden gemaakt, is dit
schadelijk voor het goed functioneren van de Staat nu er een publiek debat kan
ontstaan over documenten die nog niet rijp zijn voor besluitvorming.
Daarvan is ook hier sprake, namelijk in de documenten met ID nrs. 339754 &
305914 op de inventarislijst. Daarom maak ik deze niet openbaar met een beroep
op het belang van het goed functioneren van de Staat.
Op de drie hierboven genoemde documenten, welke geheel dan wel gedeeltelijk niet
openbaar worden gemaakt, is tevens het bepaalde in artikel 5.2, eerste lid, van de
Woo van toepassing, zoals hieronder opgenomen in het besluit.
Pagina 3 van 9Persoonlijke beleidsopvattingen in een document voor intern beraad artikel
5.2, eerste lid, Woo
Uitgangspunt van de Woo is dat overheidsinformatie openbaar is. Dit geldt in
principe ook voor documenten opgesteld voor intern beraad. Intern beraad is het
overleg tussen ambtenaren binnen een bestuursorgaan, of binnen een kring van
bestuursorganen die gezamenlijk verantwoordelijk zijn voor een bestuurlijke
aangelegenheid. Documenten die bestemd zijn voor intern beraad kunnen
persoonlijke beleidsopvattingen bevatten. Dat is hier ook het geval. Ten aanzien van
de openbaarmaking van deze persoonlijke beleidsopvattingen geldt het volgende.
Op grond van artikel 5.2, eerste lid, van de Woo worden persoonlijke
beleidsopvattingen in documenten die bestemd zijn voor intern beraad en concepten
in beginsel niet openbaar gemaakt. Persoonlijke beleidsopvattingen zijn ambtelijke
adviezen, meningen, visies, standpunten en overwegingen ten behoeve van intern
beraad. Persoonlijke beleidsopvattingen zijn niet: feiten, prognoses,
beleidsalternatieven, de gevolgen van een bepaald beleidsalternatief of andere
onderdelen met een overwegend objectief karakter.
Verstrekking persoonlijke beleidsopvattingen artikel 5.2, tweede lid, Woo
In het belang van een goede en democratische bestuursvoering worden met dit
besluit persoonlijke beleidsopvattingen wel in geanonimiseerde vorm en niet
herleidbaar tot personen openbaar gemaakt (artikel 5.2, tweede lid, van de Woo).
Het onderwerp van uw verzoek is maatschappelijk actueel en maakt deel uit van een
publiek debat. Het is belangrijk dat alle relevante informatie hiervoor beschikbaar is.
In het belang van een evenwichtig beeld van de besluitvorming en ter voorkoming
van een onvolledig of verkeerd beeld, acht ik openheid over de persoonlijke
beleidsopvattingen gewenst. Dit met uitzondering van de hiervoor genoemde
passages die op grond van artikel 5.1, eerste lid, aanhef en onder i, in samenhang
met 5.2, eerste lid, Woo, niet openbaar gemaakt worden.
Wijze van bekendmaking
De documenten zoals vermeld op de inventarislijst worden u per e-mail
toegezonden. Naar aanleiding van dit besluit treed ik graag met u in overleg of u
voldoende in uw informatiebehoefte bent voorzien. Hiertoe zal nog contact met u
worden opgenomen door collega’s vanuit de Woo-unit.
Pagina 4 van 9Plaatsing op internet
Het geanonimiseerde besluit zal op www.rijksoverheid.nl worden geplaatst.
Openbaarmaking van de bij dit besluit betrokken documenten vindt plaats volgens
de hierboven beschreven procedure.
Ik vertrouw erop u hiermee voldoende te hebben geïnformeerd.
Hoogachtend,
DE STAATSSECRETARIS VAN INFRASTRUCTUUR EN WATERSTAAT,
namens deze,
DE DIRECTEUR-GENERAAL MILIEU EN INTERNATIONAAL,
Pagina 5 van 9Bezwaarclausule
Voor nadere informatie over dit besluit kunt u terecht bij de hierboven genoemde
contactpersoon. Op grond van de Algemene wet bestuursrecht kunnen belanghebbenden een
bezwaarschrift indienen tegen dit besluit binnen zes weken na de dag waarop dit is
bekendgemaakt. Het bezwaarschrift moet worden gericht aan de Staatssecretaris van
Infrastructuur en Waterstaat, ter attentie van Hoofddirectie Bestuurlijke en Juridische Zaken,
afdeling Algemeen Bestuurlijk-Juridische Zaken, postbus 20901, 2500 EX Den Haag.
Het bezwaarschrift dient te zijn ondertekend en ten minste te bevatten:
a. naam en adres van de indiener;
b. de dagtekening;
c. een omschrijving van het besluit waartegen het bezwaarschrift zich richt (datum en
nummer of kenmerk);
d. een opgave van de redenen waarom men zich met het besluit niet kan verenigen;
e. zo mogelijk een afschrift van het besluit waartegen het bezwaarschrift zich richt.
Het niet voldoen aan deze eisen kan leiden tot niet-ontvankelijkheid van het bezwaarschrift.
Een bezwaarschrift kan uitsluitend per gewone post en niet per e-mail worden ingediend.
Machtigt u iemand om namens u bezwaar te maken? Stuur dan ook een kopie van de
machtiging mee. Bij indiening van een bezwaarschrift namens een rechtspersoon, dient u
documenten mee te sturen (origineel uittreksel uit het handelsregister en/of een kopie van
de statuten van de rechtspersoon) waaruit blijkt dat u bevoegd bent namens de
rechtspersoon op te treden.
Pagina 6 van 9Bijlage 1 – Relevante artikelen uit de Woo
Artikel 1.1
Eenieder heeft recht op toegang tot publieke informatie zonder daartoe een belang
te hoeven stellen, behoudens bij deze wet gestelde beperkingen.
Artikel 2.5
Bij de toepassing van deze wet wordt uitgegaan van het algemeen belang van
openbaarheid van publieke informatie voor de democratische samenleving.
Artikel 4.1
1. Eenieder kan een verzoek om publieke informatie richten tot een
bestuursorgaan of een onder verantwoordelijkheid van een bestuursorgaan
werkzame instelling, dienst of bedrijf. In het laatste geval beslist het
verantwoordelijke bestuursorgaan op het verzoek.
2. Een verzoek kan mondeling of schriftelijk worden ingediend en kan elektronisch
worden verzonden op de door het bestuursorgaan aangegeven wijze.
3. De verzoeker behoeft bij zijn verzoek geen belang te stellen.
4. De verzoeker vermeldt bij zijn verzoek de aangelegenheid of het daarop
betrekking hebbende document, waarover hij informatie wenst te ontvangen.
5. Indien een verzoek te algemeen geformuleerd is, verzoekt het bestuursorgaan
binnen twee weken na ontvangst van het verzoek de verzoeker om het verzoek te
preciseren en is het de verzoeker daarbij behulpzaam.
6. Het bestuursorgaan kan besluiten een verzoek niet te behandelen, indien de
verzoeker niet meewerkt aan een verzoek tot precisering als bedoeld het vijfde lid.
In afwijking van artikel 4:5, vierde lid, van de Algemene wet bestuursrecht wordt
het besluit om het verzoek niet te behandelen aan de verzoeker bekendgemaakt
binnen twee weken nadat het verzoek is gepreciseerd of nadat de daarvoor
gestelde termijn ongebruikt is verstreken.
7. Een verzoek om informatie wordt ingewilligd met inachtneming van het
bepaalde in hoofdstuk 5.
Artikel 5.1
1. Het openbaar maken van informatie ingevolge deze wet blijft achterwege voor
zover dit:
a. de eenheid van de Kroon in gevaar zou kunnen brengen;
b. de veiligheid van de Staat zou kunnen schaden;
c. bedrijfs- en fabricagegegevens betreft die door natuurlijke personen of
rechtspersonen vertrouwelijk aan de overheid zijn meegedeeld;
d. persoonsgegevens betreft als bedoeld in paragraaf 3.1 onderscheidenlijk
paragraaf 3.2 van de Uitvoeringswet Algemene verordening
gegevensbescherming, tenzij de betrokkene uitdrukkelijk toestemming heeft
gegeven voor de openbaarmaking van deze persoonsgegevens of deze
persoonsgegevens kennelijk door de betrokkene openbaar zijn
gemaakt;
e. nummers betreft die dienen ter identificatie van personen die bij wet of
algemene maatregel van bestuur zijn voorgeschreven als bedoeld in artikel 46 van
de Uitvoeringswet Algemene verordening gegevensbescherming, tenzij de
verstrekking kennelijk geen inbreuk op de levenssfeer maakt.
2. Het openbaar maken van informatie blijft eveneens achterwege voor zover het
belang daarvan niet opweegt tegen de volgende belangen:
a. de betrekkingen van Nederland met andere landen en staten en met
internationale
Pagina 7 van 9organisaties;
b. de economische of financiële belangen van de Staat, andere publiekrechtelijke
lichamen of bestuursorganen, in geval van milieu-informatie slechts voor zover de
informatie betrekking heeft op handelingen met een vertrouwelijk karakter;
c. de opsporing en vervolging van strafbare feiten;
d. de inspectie, controle en toezicht door bestuursorganen;
e. de eerbiediging van de persoonlijke levenssfeer;
f. de bescherming van andere dan in het eerste lid, onderdeel c, genoemde
concurrentiegevoelige bedrijfs- en fabricagegegevens;
g. de bescherming van het milieu waarop deze informatie betrekking heeft;
h. de beveiliging van personen en bedrijven en het voorkomen van sabotage;
i. het goed functioneren van de Staat, andere publiekrechtelijke lichamen of
bestuursorganen.
3. Indien een verzoek tot openbaarmaking op een van de in het tweede lid
genoemde gronden wordt afgewezen, bevat het besluit hiervoor een uitdrukkelijke
motivering.
4. Openbaarmaking kan tijdelijk achterwege blijven, indien het belang van de
geadresseerde van de informatie om als eerste kennis te nemen van de informatie
dit kennelijk vereist. Het bestuursorgaan doet mededeling aan de verzoeker van
de termijn waarbinnen de openbaarmaking alsnog zal geschieden.
5. In uitzonderlijke gevallen kan openbaarmaking van andere informatie dan
milieu-informatie voorts achterwege blijven indien openbaarmaking onevenredige
benadeling toebrengt aan een ander belang dan genoemd in het eerste of tweede
lid en het algemeen belang van openbaarheid niet tegen deze benadeling
opweegt. Het bestuursorgaan baseert een beslissing tot achterwege laten van de
openbaarmaking van enige informatie op deze grond ten aanzien van dezelfde
informatie niet tevens op een van de in het eerste of tweede lid
genoemde gronden.
6. Het openbaar maken van informatie blijft in afwijking van het eerste lid,
onderdeel c, in geval van milieu-informatie eveneens achterwege voor zover
daardoor het in het eerste lid, onderdeel c, genoemde belang ernstig geschaad
wordt en het algemeen belang van openbaarheid van informatie niet opweegt
tegen deze schade.
7. Het eerste en tweede lid zijn niet van toepassing op milieu-informatie die
betrekking heeft op emissies in het milieu.
Artikel 5.2
1. In geval van een verzoek om informatie uit documenten, opgesteld ten behoeve
van intern beraad, wordt geen informatie verstrekt over daarin opgenomen
persoonlijke beleidsopvattingen. Onder persoonlijke beleidsopvattingen worden
verstaan ambtelijke adviezen, visies, standpunten en overwegingen ten behoeve
van intern beraad, niet zijnde feiten, prognoses, beleidsalternatieven, de gevolgen
van een bepaald beleidsalternatief of andere onderdelen met een overwegend
objectief karakter.
2. Het bestuursorgaan kan over persoonlijke beleidsopvattingen met het oog op
een goede en democratische bestuursvoering informatie verstrekken in niet tot
personen herleidbare vorm. Indien degene die deze opvattingen heeft geuit of zich
erachter heeft gesteld, daarmee heeft ingestemd, kan de informatie in tot
personen herleidbare vorm worden verstrekt.
3. Onverminderd het eerste en tweede lid wordt uit documenten opgesteld ten
behoeve van formele bestuurlijke besluitvorming door een minister, een
commissaris van de Koning,
Pagina 8 van 9Gedeputeerde Staten, een gedeputeerde, het college van burgemeester en
wethouders, een burgemeester en een wethouder, informatie verstrekt over
persoonlijke beleidsopvattingen in niet tot personen herleidbare vorm, tenzij het
kunnen voeren van intern beraad onevenredig wordt geschaad.
4. In afwijking van het eerste lid wordt bij milieu-informatie het belang van de
bescherming van de persoonlijke beleidsopvattingen afgewogen tegen het belang
van openbaarmaking. Informatie over persoonlijke beleidsopvattingen kan worden
verstrekt in niet tot personen herleidbare vorm. Indien degene die deze
opvattingen heeft geuit of zich erachter heeft gesteld, daarmee heeft ingestemd,
kan de informatie in tot personen herleidbare vorm worden verstrekt.
Pagina 9 van 9