File id: 46 File title: 21-0222-en-21-0223-besluit.pdf.
> Retouradres Postbus 43006 3540 AA Utrecht
directie Strategie
divisie Juridische zaken
Per mail: @quicknet.nl
Catharijnesingel 59
T.a.v. mevr. 3511 GG Utrecht
Postbus 43006
3540 AA Utrecht
www.nvwa.nl
Onze referentie
TRCNVWA/2021/111
Datum: Uitsluitend verstuurd per mail op 16 februari 2022
Betreft: Besluit op Wob-verzoek 21-0222 en 21-0223.
Geachte mevrouw ,
In uw e-mail van 17 maart 2021, heeft u met een beroep op de Wet openbaarheid
van bestuur (hierna: Wob) informatie verzocht over alle bestuurlijke informatie
die betrekking heeft op de inbeslagname van de kudde Schotse Hooglanders op
17 februari 2020, alsmede alle bestuurlijke informatie die ten grondslag ligt aan
alle besluiten van de NVWA inzake de inbeslagname van de Schotse Hooglanders.
De ontvangst van uw verzoek is schriftelijk bevestigd bij e-mail van 18 maart
2021, kenmerk 21-0222. In de brief van 12 april 2021 is de beslistermijn met vier
weken verdaagd tot 11 mei 2021.
In uw e-mail van 18 maart 2021 heeft u met een beroep op Wob informatie
verzocht over alle bestuurlijke informatie die betrekking heeft op de ingediende
klachten en de daarop volgende inspecties door de NVWA over de kudde Schotse
Hooglanders, alsmede alle bestuurlijke informatie die ten grondslag ligt aan alle
besluiten van de NVWA inzake de kudde Schotse Hooglanders.
De ontvangst van uw verzoek is schriftelijk bevestigd bij mail van 18 maart 2021,
kenmerk 21-0223. In de brief van 12 april 2021 is de beslistermijn met vier
weken verdaagd tot 11 mei 2021.
Wettelijk kader
Uw verzoek valt onder de reikwijdte van de Wob.
Artikel 365, vijfde lid Wetboek van strafvordering (Sv)
Bepaalde informatie maakt deel uit van een strafdossier dat ter terechtzitting is
aangebracht. Artikel 365, vijfde lid Wetboek van strafvordering (Sv) bepaalt dat
van aan de strafrechter voorgehouden documenten geen afschrift wordt verstrekt
aan ieder ander dan de verdachte of zijn raadsman. Inmiddels is het vaststaande
jurisprudentie dat artikel 365 Sv een bijzondere en uitputtende
openbaarmakingsregeling is en daarom voor gaat op de bepalingen van de Wob.
Aan het doel en de strekking van artikel 365 Sv zou voorbij worden gegaan
wanneer in het voortraject stukken op grond van de Wob al dan niet
Pagina 1 van 7directie strategie
divisie Juridische zaken
Onze referentie
TRCNVWA/2021/111
geanonimiseerd openbaar gemaakt worden, terwijl diezelfde stukken tot een
strafdossier behoren, waarna openbaarmaking op grond van artikel 365 Sv geheel
moet worden geweigerd. Ik heb daarom besloten document 14 en een aantal
pagina’s uit document 13 niet openbaar te maken.
Inventarisatie documenten
Op basis van uw verzoek zijn in totaal 15 documenten aangetroffen. Deze
documenten zijn opgenomen in een inventarislijst, die als bijlage 2 bij dit besluit is
gevoegd. In dit besluit wordt verwezen naar de corresponderende nummers uit de
inventarislijst, zodat per document duidelijk is wat is besloten.
Zienswijzen
Door de derde belanghebbende zijn geen bedenkingen ingediend.
Besluit
Ik heb besloten (deels) aan uw verzoek tegemoet te komen en de informatie
waarom u verzocht, deels openbaar te maken.
Overwegingen
Algemene overweging: openbaarheid t.a.v. een ieder
Allereerst wil ik u wijzen op het volgende. Ingevolge artikel 3, vijfde lid, van de
Wob, wordt een verzoek om informatie ingewilligd met inachtneming van het
bepaalde in de artikelen 10 en 11.
Het recht op openbaarmaking op grond van de Wob dient uitsluitend het publieke
belang van een goede en democratische bestuursvoering. Het komt iedere burger
in gelijke mate toe. Daarom kan ten aanzien van de openbaarheid geen
onderscheid worden gemaakt naar gelang de persoon of de bedoeling of belangen
van de verzoeker. Bij de te verrichten belangenafweging worden dan ook
betrokken het algemene belang bij openbaarmaking van de gevraagde informatie
en de door de weigeringsgronden te beschermen belangen, maar niet het
specifieke belang van de verzoeker.
Evenmin kent de Wob een beperkte vorm van openbaarmaking. Dit betekent dat
openbaarmaking van de gevraagde documenten uitsluitend aan u op grond van de
Wob niet mogelijk is. Indien ik aan u de betreffende documenten verstrek, moet ik
deze ook aan anderen geven indien zij daarom verzoeken. In dat licht vindt de
onderstaande belangenafweging dan ook plaats.
Het belang van inspectie, controle en toezicht door bestuursorganen
Op grond van artikel 10, tweede lid, aanhef en onder d, van de Wob blijft
verstrekking van informatie achterwege voor zover het belang daarvan niet
opweegt tegen het belang van inspectie, controle en toezicht door
bestuursorganen.
Pagina 2 van 7directie strategie
divisie Juridische zaken
Onze referentie
TRCNVWA/2021/111
In de documenten met nummers 2 tot en met 7, 9 en 10 staat informatie
afkomstig van burgers die een melding hebben gedaan bij de meldkamer van de
NVWA. Om inspectie, controle en toezicht, gericht op het vaststellen van (niet)-
strafbare feiten, doeltreffend te laten geschieden maken handhavers op het
terrein van dierenwelzijn gebruik van meldingen van burgers. Deze meldingen
worden in de ambtelijke dienst uitgewisseld om controleplaatsen en tijden te
programmeren. Te verwachten is dat deze meldingen niet meer door de burgers
gedaan worden wanneer de hierop betrekking hebbende documenten voor ieder
ter inzage zouden zijn. Het systeem van melden door burgers zou niet meer
doeltreffend zijn voor de inspectie, controle en toezicht gericht op het terrein van
dierenwelzijn. Die informatie wordt om die reden niet openbaar gemaakt.
De eerbiediging van de persoonlijke levenssfeer
Op grond van artikel 10, tweede lid, aanhef en onder e, van de Wob blijft
verstrekking van informatie achterwege voor zover het belang daarvan niet
opweegt tegen het belang dat de persoonlijke levenssfeer wordt geëerbiedigd.
In de documenten met nummers 1 tot en met 13 en 15 staan persoonsgegevens.
Ik ben van oordeel dat t.a.v. deze gegevens het belang dat de persoonlijke
levenssfeer wordt geëerbiedigd, zwaarder moet wegen dan het belang van
openbaarheid. Daarom heb ik de persoonsgegevens verwijderd uit deze
documenten.
In geval van namen van ambtenaren:
Voor zover het de namen van ambtenaren betreft is hierbij het volgende van
belang. Weliswaar kan, waar het gaat om beroepshalve functioneren van
ambtenaren, slechts in beperkte mate een beroep worden gedaan op het belang
van eerbiediging van hun persoonlijke levenssfeer. Desondanks kan het openbaar
maken van namen van de ambtenaren raken aan hun persoonlijke levenssfeer.
Hier komt bij dat de controle op de goede en democratische bestuursvoering
voldoende kan plaatsvinden, indien de namen van de ambtenaren niet openbaar
gemaakt worden. Daarbij is van belang dat het hier niet gaat om het opgeven van
een naam aan een individuele burger die met een ambtenaar in contact treedt,
maar om openbaarmaking van de naam in de zin van de Wob
De met naam genoemde ambtenaren betreffen controleurs van de NVWA. Het
gaat om ambtenaren die niet zelfstandig of in mandaat namens de
staatssecretaris besluiten nemen ten aanzien van een bestuurlijke
aangelegenheid.
De controles op het dierenwelzijn vinden plaats in een betrekkelijk klein werk
technisch speelveld (beperkt aantal controleurs in een beperkte branche). In
casus zou het bekend worden van de gegevens van de betrokken ambtenaren
betekenen dat zij kunnen worden benaderd buiten de kaders van de
werkzaamheden hetgeen zou leiden tot aantasting van hun persoonlijke
Pagina 3 van 7directie strategie
divisie Juridische zaken
Onze referentie
TRCNVWA/2021/111
levenssfeer. Aan de hiervoor genoemde omstandigheden ken ik een dusdanig
gewicht toe dat het belang van openbaarmaking daarvoor moet wijken.
Het voorkomen van onevenredige bevoordeling of benadeling
Op grond van artikel 10, tweede lid, aanhef en onder g, van de Wob blijft
verstrekking van informatie achterwege voor zover het belang daarvan niet
opweegt tegen het belang van het voorkomen van onevenredige bevoordeling of
benadeling van bij de aangelegenheid betrokken natuurlijke personen of
rechtspersonen dan wel van derden.
In de documenten met nummers 1, 2, 6, 7, 8, 10, 11, 12 en 15 staat informatie
van bedrijven zoals namen, straat, huisnummer en postcode en overige
herleidbare informatie. Een naam van een bedrijf, straatnaam en huisnummer,
dan wel een postcode, ook elk voor zich, bieden voldoende informatie om een
individuele ondernemer te identificeren.
Openbaarmaking van bovengenoemde gegevens in combinatie met de inhoud van
de documenten, zou naar mijn oordeel leiden tot onevenredige benadeling van de
personen en de bedrijven waar deze informatie betrekking op heeft. Deze
benadeling bestaat uit stigmatisering van betrokkenen, gevaar om slachtoffer te
worden van buitensporige acties van dierenrechtenactivisten, het onder druk
komen staan van handelsrelaties.
Stigmatisering
De houders van dieren zijn meestal gevestigd op het platteland. Een dergelijke
bedrijf is in het algemeen gevestigd in of bij een kleine dorpskern. In een dorp
kent men elkaar en is men sociaal gezien afhankelijk van elkaar. Een dergelijk
gezin maakt deel uit van de dorpsgemeenschap, openbaarmaking kan
stigmatiserend werken waardoor een heel gezin in een sociaal isolement terecht
kan komen. Daarom maak ik alle informatie die herleidbaar is naar de
houder/verzorger van de dieren niet openbaar.
Door de negatieve aandacht die wordt gevestigd op de ondernemer door
openbaarmaking van naam en adresgegevens, kan de onderneming aanzienlijk
nadeel lijden in de vorm van bijvoorbeeld reputatieschade.
De benadeling die de betrokkenen zullen ondervinden door publicatie van de
namen en adresgegevens, moet dan ook als onevenredig worden aangemerkt. De
informatie wordt om die reden niet openbaar gemaakt.
Gevaar van buitensporige acties van dieractivisten
De laatste jaren hebben inbraken plaatsgevonden bij verschillende houders van
dieren. Tijdens deze inbraken werden film opnames gemaakt, die vervolgens
verspreid werden middels de media (YouTube, websites, facebook).
De adressen waar de dierenhouders gevestigd zijn betreffen veelal ook
woonadressen waar ook anderen dan de dierenhouder wonen. Dergelijke inbraken
Pagina 4 van 7directie strategie
divisie Juridische zaken
Onze referentie
TRCNVWA/2021/111
brengen niet alleen financiële schade voor de dierenhouder met zich mee maar
ook emotionele schade bij de dierenhouder en anderen die op dergelijke adressen
wonen. Hiermee worden de dierenhouder en deze anderen persoonlijk geraakt in
hun persoonlijke levenssfeer, welke onevenredig benadelend moet worden geacht.
Bij inbraak bij de dierenhouders is behalve financiële schade in de vorm van
braakschade het risico van de insleep van ziektes groot. Een houder kan door de
insleep van ziektes zijn hele stal met dieren verloren zien gaan. De insleep van
ziektes kan vervolgens weer leiden tot verspreiding van de ziekte. Denk aan
mond- en klauwzeer en varkenspest. Dit heeft vervolgens weer veel impact op de
maatschappij omdat veel dieren zullen moeten worden gedood en geruimd.
Door gehele openbaarmaking van de documenten kunnen actievoerders weer
geprikkeld worden om dergelijke adressen te bezoeken, in te breken, te filmen of
andere vormen van niet toelaatbare acties te ondernemen.
De financiële schade in de vorm van braakschade, insleep van ziektes en de
emotionele schade bij personen veroorzaakt door dergelijke braak moet als
onevenredig worden aangemerkt.
Handelsrelaties
Openbaarmaking van de in de aanvraag bedoelde documenten kan er toe leiden
dat handelsrelaties onder druk komen te staan en afzetkanalen verloren gaan. Het
is aannemelijk dat vaste afnemers veelal kiezen voor zekerheid en geneigd zijn
een andere leverancier te zoeken, indien ook maar de schijn ontstaat dat het
dierenwelzijn in het geding is. Dit is onlangs ook gebleken toen videobeelden ,
opgenomen bij een slachterij, waarbij het dierenwelzijn in het geding was,
gepubliceerd werden. Verschillende grote afnemers zegden meteen hun contract
met de slachterij op. Openbaarmaking van informatie die herleidbaar is naar de
specifieke dierenhouder leidt tot onevenredige financiële benadeling van deze
onderneming waarop de gegevens betrekking hebben. Ik maak de documenten
daarom openbaar zonder de gegevens die herleidbaar zijn naar de betrokken
onderneming.
Bij de bovenstaande overwegingen neem ik in ogenschouw dat het openbaar
maken van de gevraagde documenten, zonder gegevens die herleidbaar zijn naar
de onderneming en personen voldoende inzicht geeft in een goede en
democratische bestuursvoering en is het publieke belang voldoende gewaarborgd.
In de documenten met nummers 2, 8 en 15 staat informatie over een
onderneming die een zakelijke relatie heeft met een belanghebbende. Deze
onderneming en andere derde zouden ongewild in een negatieve context kunnen
worden geplaatst en zouden daardoor ongewild benaderd kunnen worden door het
publiek(derden). De benadeling die deze derde zal ondervinden door publicatie
Pagina 5 van 7directie strategie
divisie Juridische zaken
Onze referentie
TRCNVWA/2021/111
van zijn naam in combinatie met de overige documenten, moet dan ook als
onevenredig worden aangemerkt en maak ik niet openbaar.
Wijze van openbaarmaking
De documenten treft u bij dit besluit in kopie aan.
Plaatsing op internet
De openbaar gemaakte stukken worden op www.rijksoverheid.nl geplaatst.
De Minister van Landbouw, Natuur en Voedselkwaliteit,
mr.
Openbaarmaking en privacy
Bezwaarmogelijkheid
Als u het niet eens bent met dit besluit, kunt u binnen zes weken - na verzending
van dit besluit -een bezwaarschrift indienen. Doe dit op tijd, anders kan uw
bezwaarschrift niet worden behandeld. Let wel: het indienen van een
bezwaarschrift schort de werking van het besluit niet op.
Bij voorkeur kunt u uw bezwaarschrift via de e-mail verzenden naar
nvwabezwaarenberoep@nvwa.nl. Uw bezwaarschrift kunt u eventueel ook per
post verzenden naar: Nederlandse Voedsel- en Warenautoriteit, divisie
Juridische Zaken, team Bezwaar en Beroep, Postbus 43006, 3540 AA
Utrecht.
U dient uw bezwaarschrift ten minste te voorzien van:
Pagina 6 van 7directie strategie
divisie Juridische zaken
Onze referentie
TRCNVWA/2021/111
 uw naam en adres;
 telefoonnummer;
 de datum;
 het kenmerk, zaaknummer van deze brief (deze gegevens vindt u in de rechterkantlijn);
 de gronden van bezwaar;
 uw handtekening.
Zou u zo vriendelijk willen zijn om een kopie van dit besluit mee te sturen?
NB. ook indien u uw bezwaarschrift per e-mail verstuurt, dient deze te voldoen
aan bovenstaande eisen. Voldoet uw bezwaarschrift niet aan deze eisen, dan
wordt uw bezwaarschrift niet in behandeling genomen. Het verdient de voorkeur
om uw bezwaarschrift in Pdf-formaat als bijlage toe te voegen in het e-
mailbericht.
Heeft u vragen, kijk dan op www.nvwa.nl\bezwaarenberoep.
* Als u uw bezwaarschrift in een vreemde taal opstelt en een vertaling voor een goede behandeling van het bezwaar
nodig is, dient u zelf voor een vertaling van het bezwaarschrift te zorgen / If you submit your objection in a foreign
language and a translation for proper handling of the objection is required, you should provide yourself a
translation of the objection.
Pagina 7 van 7