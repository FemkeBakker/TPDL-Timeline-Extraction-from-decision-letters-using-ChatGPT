File id: 417 File title: Wob_-_Algoritmes_-_Besluit.pdf.
> Retouradres Postbus 20301 2500 EH Den Haag
Directoraat-Generaal
Straffen en Beschermen
Directie Advies, Regie en
Centrale autoriteit
Turfmarkt 147
2511 DP Den Haag
Postbus 20301
2500 EH Den Haag
www.rijksoverheid.nl/jenv
Contactpersoon
Ons kenmerk
3895740
Bij beantwoording de datum
Datum 29 april 2022 en ons kenmerk vermelden.
Wilt u slechts één zaak in uw
Onderwerp Uw Wob-verzoek met betrekking tot het gebruik en de werking van
brief behandelen.
algoritmes
Geachte,
In uw brief van 5 augustus 2021, ontvangen op 9 augustus 2021, heeft u met een
beroep op de Wet openbaarheid van bestuur (hierna: Wob) informatie verzocht
over het gebruik en de werking van algoritmes binnen het Ministerie van Justitie en
Veiligheid (hierna: JenV). In uw brief staat dat het verzoek bestaat uit de volgende
punten:
1) Informatie over welke algoritmes [bij het ministerie] in gebruik zijn, hoe zij
worden toegepast en welk doel zij dienen.
2) Informatie over de werking en ‘receptuur’ van het algoritme, bijvoorbeeld
pseudocodes, maar ook (specificaties van) gebruikte
data/variabelen/selectiecriteria en handleidingen.
3) Informatie over de manier waarop ontwikkeling, evaluatie en toezicht
plaatsvindt van de [door het ministerie] gebruikte algoritmes en nadrukkelijk
ethische overwegingen en maatregelen/bijsturing om feedback loops en bias
tegen te gaan.
De ontvangst van uw verzoek is schriftelijk bevestigd bij brief van 17 augustus
2021, kenmerk 3495143. In deze brief is tevens de beslistermijn met vier weken
opgeschort, omdat er met u nog overleg zou plaatsvinden over de afbakening van
het verzoek. Op 30 september 2021 heeft u een overleg gehad met een aantal
medewerkers van mijn ministerie over de specificering van uw Wob-verzoek.
Daarbij is met u afgesproken dat u eerst een overzicht zou krijgen van de algoritmes
die momenteel binnen JenV en de JenV-uitvoeringsorganisaties in gebruik zijn
genomen, dan wel in ontwikkeling zijn of in een experimentele fase verkeren. Het
overzicht is vervolgens aan u beschikbaar gesteld en u heeft aan de hand daarvan
een selectie gemaakt als specificering van uw Wob-verzoek en verzocht om de
relevante documenten op grond van de Wob te verkrijgen.
Uw Wob-verzoek is vervolgens bij verschillende onderdelen van mijn ministerie
verder behandeld afhankelijk van het betreffende algoritme. In dit besluit ga ik in
op de openbaarmaking van (informatie in) documenten met betrekking tot het
algoritme dat in de ‘Ritax’ gebruikt wordt.
Pagina 1 van 4Wettelijk kader
Uw verzoek valt onder de reikwijdte van de Wob. Voor de relevante Wob-artikelen
verwijs ik u naar de bijlage 1.
Inventarisatie documenten
Op basis van uw verzoek zijn in totaal 24 documenten aangetroffen. Deze
documenten zijn opgenomen in een inventarislijst, die als bijlage 2 bij dit besluit
is gevoegd. In dit besluit wordt verwezen naar de corresponderende nummers uit
de inventarislijst, zodat per document duidelijk is wat is besloten.
Zienswijze
Bij de (gedeeltelijke) openbaarmaking van een aantal documenten zijn er derde
belanghebbenden. Deze belanghebbenden heb ik in de gelegenheid gesteld een
zienswijze te geven op de voorgenomen openbaarmaking van die documenten. De
derde belanghebbenden hebben geen bezwaren geuit, voor zover deze documenten
geanonimiseerd openbaar worden gemaakt.
De zienswijze van de derde belanghebbenden heb ik, voor zover verder relevant,
in mijn belangenafweging meegenomen. Kortheidshalve verwijs ik u naar het
onderdeel “Overwegingen” van dit besluit.
Besluit
Ik heb besloten (deels) aan uw verzoek tegemoet te komen en de informatie
waarom u verzocht, opgenomen in de documenten met nummers A1, A2, B2, C1,
D1, D2, D4, D5 en E2-E6 gedeeltelijk openbaar te maken. De documenten met de
nummers B1, D3, D7-D9 en E1 zijn reeds openbaar. Op de inventarislijst treft u
informatie aan met betrekking tot de vindplaats van dit document.
Voor de motivering verwijs ik naar het onderdeel “Overwegingen” van dit besluit.
Overwegingen
Allereerst wil ik u wijzen op het volgende. Ingevolge artikel 3, vijfde lid, van de
Wob, wordt een verzoek om informatie ingewilligd met inachtneming van het
bepaalde in de artikelen 10 en 11.
Het recht op openbaarmaking op grond van de Wob dient uitsluitend het publieke
belang van een goede en democratische bestuursvoering. Het komt iedere burger
in gelijke mate toe. Daarom kan ten aanzien van de openbaarheid geen onderscheid
worden gemaakt naar gelang de persoon of de bedoeling of belangen van de
verzoeker. Bij de te verrichten belangenafweging worden dan ook betrokken het
algemene belang bij openbaarmaking van de gevraagde informatie en de door de
weigeringsgronden te beschermen belangen, maar niet het specifieke belang van
de verzoeker.
Evenmin kent de Wob een beperkte vorm van openbaarmaking. Dit betekent dat
openbaarmaking van de gevraagde documenten uitsluitend aan u op grond van de
Wob niet mogelijk is. Indien ik aan u de betreffende documenten verstrek, moet ik
deze ook aan anderen geven indien zij daarom verzoeken. In dat licht vinden de
onderstaande belangenafwegingen dan ook plaats.
De eerbiediging van de persoonlijke levenssfeer
Op grond van artikel 10, tweede lid, aanhef en onder e, van de Wob blijft
verstrekking van informatie achterwege voor zover het belang daarvan niet
opweegt tegen het belang dat de persoonlijke levenssfeer wordt geëerbiedigd. In
de documenten met nummers C1, D2, D4, D5, E2, E5, E6 staan persoonsgegevens.
Pagina 2 van 4Ik ben van oordeel dat ten aanzien van deze gegevens het belang dat de
persoonlijke levenssfeer wordt geëerbiedigd, zwaarder moet wegen dan het belang
van openbaarheid. Ik licht dit als volgt toe.
De verstrekking van namen en directe contactgegevens, waaronder de
e-mailadressen van ambtenaren en anderen die bij de door u genoemde
bestuurlijke aangelegenheid betrokken zijn geweest, zou een inbreuk betekenen op
de persoonlijke levenssfeer van deze personen. Voor de bereikbaarheid van
bestuursorganen, instanties of andere organisaties is het telefoonnummer of
e-mailadres van een individuele ambtenaar of medewerker van ondergeschikte
betekenis. Dit geldt te meer nu de algemene contactgegevens van de betreffende
bestuursorganen, instanties en andere organisaties reeds openbaar zijn. Uit
jurisprudentie van de Afdeling bestuursrechtspraak van de Raad van State blijkt
dat het algemene belang van openbaarmaking van deze gegevens niet opweegt
tegen het belang van eerbiediging van de persoonlijke levenssfeer.1 Gelet op het
voorgaande heb ik de bedoelde persoonsgegevens, zoals namen en (delen van)
e-mailadressen, alsook andere gegevens die herleidbaar zijn naar personen,
onleesbaar gemaakt in de betreffende documenten onder vermelding van ’10.2.e’.
De namen van onderzoekers zijn in document met nummer D2 niet onleesbaar
gemaakt, aangezien hun namen in het reeds openbare rapport vermeld zijn. Namen
van wetenschappers in de aangehaalde literatuur zijn daarnaast ook niet gelakt
omdat de publicaties met hun namen eveneens als reeds openbaar worden
beschouwd.
Persoonlijke beleidsopvattingen
Uitgangspunt van de Wob is dat overheidsinformatie openbaar is. Dit geldt in
beginsel ook voor documenten opgesteld ten behoeve van intern beraad.
Dit is het beraad over een bestuurlijke aangelegenheid binnen een bestuursorgaan,
dan wel binnen een kring van overheden in het kader van de gezamenlijke
verantwoordelijkheid voor een bestuurlijke aangelegenheid. Uit de
wetsgeschiedenis blijkt dat onder het begrip ‘documenten opgesteld ten behoeve
van intern beraad’ onder meer moeten worden begrepen: nota’s van ambtenaren
aan hun politieke en ambtelijk leidinggevenden, correspondentie tussen de
onderdelen van een ministerie en tussen ministeries onderling, concepten van
stukken, agenda’s, notulen, samenvattingen en conclusies van interne
besprekingen en rapporten van ambtelijke adviescommissies. Degene die de
stukken heeft opgesteld moet de bedoeling hebben gehad dat ze zouden dienen
voor intern beraad.
Artikel 11, eerste lid, van de Wob bepaalt dat uit documenten die zijn opgesteld ten
behoeve van intern beraad geen informatie wordt verstrekt over persoonlijke
beleidsopvattingen. Onder ‘persoonlijke beleidsopvattingen’ wordt verstaan:
ambtelijke adviezen, visies, standpunten en overwegingen. Dergelijke opvattingen
worden niet openbaar gemaakt omdat een zekere mate van veiligheid en
vertrouwelijkheid noodzakelijk is om te kunnen komen tot een effectieve
besluitvorming. Ambtenaren en bestuurders moeten onderling en met
bewindspersonen kunnen brainstormen. Feiten, prognoses, beleidsalternatieven,
de gevolgen van een bepaald beleidsalternatief of andere onderdelen met een
overwegend objectief karakter worden door mij niet beschouwd als persoonlijke
beleidsopvattingen. De totstandkoming van beleid en regelgeving wordt met de
openbaarheid van dergelijke informatie inzichtelijk.
1 Zie bijvoorbeeld: ECLI:NL:RVS:2008:8D3114
Pagina 3 van 4Het document met nummer D2 is opgesteld ten behoeve van intern beraad. Het
gaat hierbij om een aanbiedingsnota waarmee de resultaten van het daarbij
bedoelde onderzoek worden overlegd. De tekst onder het kopje “evaluatie van het
onderzoek” bevat persoonlijke beleidsopvattingen (van medewerkers) van het
WODC met betrekking tot juist dit aspect. Gelet op de onafhankelijke rol en positie
van het WODC hecht ik veel waarde aan dergelijke standpunten c.q.
waardeoordelen van het WODC. Ik heb deze persoonlijke beleidsopvattingen
onleesbaar gemaakt met de aanduiding ’11.1´.
Wijze van openbaarmaking
Zoals u heeft verzocht treft u bijgaand in bijlage 3 de documenten aan die met dit
besluit (gedeeltelijk) openbaar worden gemaakt. De documenten met de nummers
E3 en E4 worden per mail aan u toegezonden, omdat dit Excel-bestanden zijn die
niet gemakkelijk kunnen worden afgedrukt en evenmin goed leesbaar als Pdf-
bestand beschikbaar kunnen worden gesteld. Deze documenten worden op
www.rijksoverheid.nl geplaatst.
De documenten uit bijlage 3 zullen nader toegezonden worden, aangezien deze
stukken nog verzendklaar gemaakt dienen te worden.
Ik vertrouw erop u hiermee voldoende te hebben geïnformeerd.
Hoogachtend,
de Minister voor Rechtsbescherming,
namens deze,
Eric Bezem
Directeur Sanctie en Slachtofferbeleid
Deze brief is niet voorzien van een handtekening. Vanwege (werk)voorschriften rondom
COVID-19 is ondertekening praktisch niet mogelijk gebleken. In een formele en beveiligde
omgeving is vastgelegd dat de beslissingsbevoegde akkoord is met de inhoud van dit
document en de verzending daarvan.
Tegen dit besluit kan iedere belanghebbende binnen zes weken na de dag waarop dit is bekend
gemaakt een bezwaarschrift indienen. Het bezwaarschrift moet door de indiener zijn
ondertekend en bevat ten minste zijn naam en adres, de dagtekening, een omschrijving van
het besluit waartegen het bezwaar is gericht en de gronden waarop het bezwaar berust.
Dit bezwaarschrift moet worden gericht aan: de Minister voor Rechtsbescherming, t.a.v.
Directie Wetgeving en Juridische Zaken, sector Juridische Zaken en Wetgevingsbeleid,
Postbus 20301, 2500 EH Den Haag.
Pagina 4 van 4