File id: 256 File title: Besluit_Woo-verzoek_2021-64_Helmplicht_snorfietsers.pdf.
> Retouradres Postbus 20901 2500 EX Den Haag
Directoraat-Generaal
Mobiliteit
Directie Wegen en
Verkeersveilighed
Postbus 20901
2500 EX Den Haag
Contactpersoon
woo-verzoeken-artikel4.1@minienw.nl
Kenmerk
IENW/BSK-2022/154270
Datum 4 juli 2022
Betreft Woo-besluit 2021-64 correspondentie scooterbranche
over invoering helmplicht voor snorfietsers
Geachte ,
Bij email van 4 november 2021 heeft u bij mijn ministerie een verzoek ingediend
als bedoeld in artikel 3, eerste lid, van de Wet openbaarheid van bestuur (hierna:
Wob).
U heeft verzocht om informatie openbaar te maken over de invoering van de
helmplicht voor snorfietsers. U heeft gevraagd om alle communicatie van mijn
ministerie met andere overheidsorganisatie, bedrijven, instituten,
belangenorganisaties en individuen, waarbij u specifiek heeft gevraagd om onder
andere e-mails, besluiten, brieven, WhatsAppgesprekken en verslagen van
bijeenkomsten inclusief agendastukken. Het verzoek is niet afgebakend in de tijd.
Verloop van de procedure
Bij e-mail van 4 november 2021 is de ontvangst van uw verzoek bevestigd. Bij
e-mail van 2 december 2021 is de beslissing op uw verzoek met vier weken
verdaagd.
Om tot een nadere concretisering van het verzoek te komen is er op 16 november
2021 en op 8 februari 2022 met u telefonisch contact geweest om het verzoek
nader te duiden. Hierbij is u hulp geboden om uw verzoek te preciseren. Allereerst
bent u gewezen op de motie Von Martels, gedateerd 17 januari 2019, waarin de
regering is verzocht om aan de Tweede Kamer een wetsvoorstel voor te leggen
waarbij het dragen van een helm voor snorfietsers wordt verplicht. Daarnaast is
voor u een overzicht van de kamerbrieven gemaakt waarin de Tweede Kamer is
geïnformeerd over de invoering van de helmplicht voor snorfietsers. Tijdens het
gesprek heeft u uw verzoek ingeperkt in tijdsperiode. U heeft voor het overige
aangegeven het verzoek in de volle breedte te willen handhaven, maar hierbij wel
te kennen te geven dat het u primair te doen is om communicatie met de
“scooterbranche”.
Pagina 1 van 7Gegeven uw reacties en de pogingen om u behulpzaam te zijn om te komen tot
een concretisering van het verzoek enerzijds, alsmede de opdracht om de
wettelijke termijnen van de Woo na te leven anderzijds, is gekomen tot de
volgende invulling aan het verzoek. Het verzoek is ingeperkt tot documenten die
betrekking hebben op het jaar 2021. Hiermee wordt voor u de meest recente en
actuele informatie ontsloten. Daarbij is op uw aangeven gezocht naar
correspondentie met de “scooterbranche” en naar verslagen/notulen van
bijeenkomsten met de “scooterbranche”. Voorts zijn daarbij op uw aangeven als
zoektermen gehanteerd: Felyx, (Ride)Check, GO Sharing, RAI-vereniging, BOVAG,
ANWB en Koninklijke Nederlandse Motorrijders Vereniging (KNMV).
U heeft het Ministerie van IenW in gebreke gesteld wegens het niet tijdig nemen
van een besluit op uw verzoek. Vervolgens heeft u een beroep niet tijdig beslissen
ingediend tegen het uitblijven van een besluit op uw verzoek.
Bij uitspraak van 26 april 2022 heeft de Rechtbank Midden-Nederland opgedragen
om uiterlijk op maandag 2 mei 2022 te beslissen op dit verzoek, op straffe van
een dwangsom van €100,- per dag met een maximum van €15.000,-.
Wettelijk kader
U heeft uw verzoek om openbaarmaking van informatie gedaan op grond van de
Wob. Vanaf 1 mei 2022 is de Wob vervangen door de Wet open overheid (hierna:
Woo). De Woo kent geen overgangsrecht. Dit betekent dat vanaf 1 mei 2022 de
Woo geldt. Op uw Wob-verzoek zal ik daarom besluiten met een Woo-besluit. Voor
de relevante wetsartikelen verwijs ik u naar bijlage 1.
Inventarisatie documenten
Op basis van uw verzoek zijn in totaal 31 documenten aangetroffen. Deze
documenten zijn opgenomen op de bijgevoegde inventarislijst (bijlage 2).
Bij de zoekslag zijn geen documenten aangetroffen die betrekking hebben op
communicatie met de KNMV.
In voorkomend geval is bepaalde informatie weggelakt onder de noemer “buiten
verzoek”, omdat deze informatie niet valt onder de reikwijdte van dit verzoek.
Zienswijze
Bij de voorbereiding van dit besluit zijn derde-belanghebbenden in de gelegenheid
gesteld hun zienswijze te geven. Deze zienswijzen heb ik in mijn
belangenafweging meegenomen.
Besluit
Ik heb besloten uw verzoek gedeeltelijk te honoreren en daarbij een aantal
documenten deels openbaar te maken. Eén document wordt in het geheel niet
openbaar gemaakt. De inventarislijst maakt integraal onderdeel uit van dit
deelbesluit. Voor de toegepaste uitzonderingsgronden per document verwijs ik u
naar de bijgevoegde inventarislijst. Voor de motivering verwijs ik naar het
onderdeel “Overwegingen” in dit besluit.
Overwegingen
Algemene overweging: openbaarheid t.a.v. een ieder
Iedereen heeft het recht om overheidsinformatie op te vragen zonder daarbij een
reden te hoeven aangeven. Dit staat in artikel 1.1. van de Woo. Dit is een
belangrijk recht voor de burger. Daarbij is het uitgangspunt dat
overheidsinformatie openbaar is, tenzij er uitzonderingsgronden zijn die dit
beperken. De uitzonderingsgronden staan in hoofdstuk 5 van de Woo. Ik moet
hierbij het algemeen belang van openbaarheid afwegen tegen de belangen die de
uitzonderingsgronden beschermen. In het algemeen geldt hierbij de regel dat
wanneer ik informatie aan u verstrek, deze informatie openbaar is voor een ieder.
Pagina 2 van 7De eerbiediging van de persoonlijke levenssfeer, artikel 5.1, tweede lid, aanhef en
onder e, Woo
Ik maak geen informatie openbaar als dit de persoonlijke levenssfeer schaadt en
dit belang zwaarder weegt dan het belang van openbaarheid. Het gaat om
(persoons)gegevens die (indirect) te herleiden zijn tot een natuurlijk persoon zoals
namen, e-mailadressen, telefoonnummers en functienamen. Bij bepaalde
passages in een aantal van de betrokken documenten is dit het geval. Ik vind het
in dit geval belangrijk dat de identiteit van betrokkene niet bekend wordt omdat
dit inbreuk kan maken op de persoonlijke levenssfeer.
Het gaat hierbij onder meer om documenten waarin persoonsgegevens van
ambtenaren zijn opgenomen. Dit betreft gegevens die herleidbaar zijn tot een
natuurlijk persoon, zoals onder meer namen, e-mailadressen, functienamen en
telefoonnummers. In het kader van goed werkgeverschap vind ik dat het belang
van de bescherming van de persoonlijke levenssfeer zwaarder moet wegen dan
het belang van openbaarheid. Daarbij weegt mee dat het hier niet gaat om het
verstrekken van een naam aan een individuele burger die met een ambtenaar in
contact treedt, maar om openbaarmaking richting een ieder op grond van de Woo.
De genoemde persoonsgegevens heb ik in de documenten onleesbaar gemaakt
onder vermelding van “5.1.2e”. Dit is ook zo vermeld op de inventarislijst.
Het belang van het goed functioneren van de Staat, andere publiekrechtelijke
lichamen of bestuursorganen, artikel 5.1, tweede lid, aanhef en onder i, Woo
Ik maak geen informatie openbaar wanneer dit het goed functioneren van de
Staat of andere overheden schaadt en dit belang zwaarder weegt dan het belang
van openbaarheid. In bepaalde passages in een aantal van de betrokken
documenten staat informatie die het functioneren van de Staat of andere
overheden in gevaar zou kunnen brengen.
Concepten
Voor een ordentelijk verloop van het besluitvormingsproces is het belangrijk dat
dit gebeurt op basis van voldragen documenten. Wanneer communicatie over
conceptteksten of de conceptteksten zelf openbaar worden gemaakt is dit
schadelijk voor het goed functioneren van de Staat nu er een publiek debat kan
ontstaan over documenten die nog niet rijp zijn voor besluitvorming.
Ik acht het ook niet in het belang van het goed functioneren van de Staat dat van
eenzelfde document meerdere versies in het publieke domein in omloop zijn, met
als gevolg dat onduidelijkheid ontstaat over de inhoud van het betreffende
document.
Daar is ook hier sprake van. Het betreft een concept-agenda van een overleg
tussen het Ministerie van IenW en de RAI Vereniging op 21 november 2021.
De definitieve versie van de agenda van dit overleg wordt met dit besluit wel
(gedeeltelijk) openbaar gemaakt. Met het openbaar maken van de definitieve
versie wordt het belang van openbaarheid naar mijn oordeel voldoende gediend.
Om die reden maak ik dit concept in het geheel niet openbaar op grond van artikel
5.1, tweede lid, aanhef en onder i, van de Woo. Op dezelfde informatie is ook het
bepaalde in artikel 5.2, eerste lid, van de Woo van toepassing. Op de
inventarislijst is het betreffende document aangeduid met “5.1.2i, 5.2”.
Voorts staan in één document toegangscodes naar een digitale vergadering, die
niet zijn bedoeld voor derden om aan deze vergadering deel te nemen. Om die
reden maak ik de betreffende gegevens niet openbaar. Omdat de informatie niet
slechts aan een enkele persoon of organisatie wordt verstrekt, maar in het kader
van de Woo openbaar zal worden gemaakt voor eenieder, wordt het risico op
misbruik, overbelasting en onheus gebruik vergroot. Tegen deze achtergrond laat
ik het belang van het goed functioneren van het bestuursorgaan zwaarder wegen
dan openbaarmaking van deze gegevens.
Op de inventarislijst zijn de voornoemde passages aangeduid met “5.1.2i” en in de
documenten zijn de desbetreffende passages overeenkomstig gelakt.
Pagina 3 van 7Persoonlijke beleidsopvattingen in een document voor intern beraad, artikel 5.2,
eerste lid, Woo
Uitgangspunt van de Woo is dat overheidsinformatie openbaar is. Dit geldt in
principe ook voor documenten opgesteld voor intern beraad. Intern beraad is het
overleg tussen ambtenaren binnen een bestuursorgaan, of binnen een kring van
bestuursorganen die gezamenlijk verantwoordelijk zijn voor een bestuurlijke
aangelegenheid. Documenten die bestemd zijn voor intern beraad, zoals
bijvoorbeeld concepten, kunnen persoonlijke beleidsopvattingen bevatten. Dat is
hier ook het geval. Ten aanzien van de openbaarmaking van deze persoonlijke
beleidsopvattingen geldt het volgende. Op grond van artikel 5.2, eerste lid, van de
Woo worden persoonlijke beleidsopvattingen in documenten die bestemd zijn voor
intern beraad in beginsel niet openbaar gemaakt. Persoonlijke beleidsopvattingen
zijn ambtelijke adviezen, meningen, visies, standpunten en overwegingen ten
behoeve van intern beraad. Persoonlijke beleidsopvattingen zijn niet: feiten,
prognoses, beleidsalternatieven, de gevolgen van een bepaald beleidsalternatief of
andere onderdelen met een overwegend objectief karakter.
Verstrekking persoonlijke beleidsopvattingen, artikel 5.2, tweede lid, Woo
Ik acht het in het belang van een goede en democratische bestuursvoering dat
met dit besluit persoonlijke beleidsopvattingen in geanonimiseerde vorm en niet
herleidbaar tot personen wel openbaar worden gemaakt. Het onderwerp van uw
verzoek is maatschappelijk actueel en maakt deel uit van een publiek debat. Het is
belangrijk dat alle relevante informatie hiervoor beschikbaar is. In het belang van
een evenwichtig beeld van de besluitvorming en ter voorkoming van een
onvolledig of verkeerd beeld, acht ik openheid over de persoonlijke
beleidsopvattingen gewenst.
Wijze van openbaarmaking
De documenten die met dit besluit gedeeltelijk openbaar worden gemaakt zoals
vermeld op de inventarislijst, worden u toegezonden.
Plaatsing op internet
Dit besluit en de documenten die door middel hiervan geheel of gedeeltelijk
openbaar worden gemaakt, worden geanonimiseerd op www.rijksoverheid.nl
geplaatst.
Kennisgeving derde-belanghebbenden
De derde-belanghebbenden worden geïnformeerd over dit besluit.
Ik vertrouw er op u hiermee voldoende te hebben geïnformeerd.
Hoogachtend,
DE MINISTER VAN INFRASTRUCTUUR EN WATERSTAAT,
namens deze,
DE DIRECTEUR-GENERAAL MOBILITEIT
Drs. C. van der Burg
Pagina 4 van 7Bezwaarclausule
Voor nadere informatie over dit besluit kunt u terecht bij de hierboven genoemde
contactpersoon. Op grond van de Algemene wet bestuursrecht kunnen
belanghebbenden een bezwaarschrift indienen tegen dit besluit binnen zes weken na de
dag waarop dit is bekendgemaakt.
Het bezwaarschrift moet worden gericht aan de Minister van Infrastructuur en
Waterstaat, ter attentie van Hoofddirectie Bestuurlijke en Juridische Zaken, afdeling
Algemeen Bestuurlijk-Juridische Zaken, postbus 20901, 2500 EX Den Haag.
Het bezwaarschrift dient te zijn ondertekend en ten minste te bevatten:
a. naam en adres van de indiener;
b. de dagtekening;
c. een omschrijving van het besluit waartegen het bezwaarschrift zich richt (datum en
nummer of kenmerk);
d. een opgave van de redenen waarom men zich met het besluit niet kan verenigen;
e. zo mogelijk een afschrift van het besluit waartegen het bezwaarschrift zich richt.
Het niet voldoen aan deze eisen kan leiden tot niet-ontvankelijkheid van het
bezwaarschrift.
Een bezwaarschrift kan uitsluitend per gewone post en niet per e-mail worden
ingediend.
Machtigt u iemand om namens u bezwaar te maken? Stuur dan ook een kopie van de
machtiging mee. Bij indiening van een bezwaarschrift namens een rechtspersoon, dient
u documenten mee te sturen (origineel uittreksel uit het handelsregister en/of een kopie
van de statuten van de rechtspersoon) waaruit blijkt dat u bevoegd bent namens de
rechtspersoon op te treden.
Pagina 5 van 7Bijlage 1 – Relevante artikelen
Wet open overheid
Artikel 1.1
Eenieder heeft recht op toegang tot publieke informatie zonder daartoe een belang te
hoeven stellen, behoudens bij deze wet gestelde beperkingen.
Artikel 2.5
Bij de toepassing van deze wet wordt uitgegaan van het algemeen belang van
openbaarheid van publieke informatie voor de democratische samenleving.
Artikel 4.1
1. Eenieder kan een verzoek om publieke informatie richten tot een bestuursorgaan of
een onder verantwoordelijkheid van een bestuursorgaan werkzame instelling, dienst of
bedrijf. In het laatste geval beslist het verantwoordelijke bestuursorgaan op het
verzoek.
2. Een verzoek kan mondeling of schriftelijk worden ingediend en kan elektronisch
worden verzonden op de door het bestuursorgaan aangegeven wijze.
3. De verzoeker behoeft bij zijn verzoek geen belang te stellen.
4. De verzoeker vermeldt bij zijn verzoek de aangelegenheid of het daarop betrekking
hebbende document, waarover hij informatie wenst te ontvangen.
5. Indien een verzoek te algemeen geformuleerd is, verzoekt het bestuursorgaan
binnen twee weken na ontvangst van het verzoek de verzoeker om het verzoek te
preciseren en is het de verzoeker daarbij behulpzaam.
6. Het bestuursorgaan kan besluiten een verzoek niet te behandelen, indien de
verzoeker niet meewerkt aan een verzoek tot precisering als bedoeld het vijfde lid. In
afwijking van artikel 4:5, vierde lid, van de Algemene wet bestuursrecht wordt het
besluit om het verzoek niet te behandelen aan de verzoeker bekendgemaakt binnen
twee weken nadat het verzoek is gepreciseerd of nadat de daarvoor gestelde termijn
ongebruikt is verstreken.
7. Een verzoek om informatie wordt ingewilligd met inachtneming van het bepaalde in
hoofdstuk 5.
Artikel 5.1
1. Het openbaar maken van informatie ingevolge deze wet blijft achterwege voor zover
dit:
a. de eenheid van de Kroon in gevaar zou kunnen brengen;
b. de veiligheid van de Staat zou kunnen schaden;
c. bedrijfs- en fabricagegegevens betreft die door natuurlijke personen of
rechtspersonen vertrouwelijk aan de overheid zijn meegedeeld;
d. persoonsgegevens betreft als bedoeld in paragraaf 3.1 onderscheidenlijk paragraaf
3.2 van de Uitvoeringswet Algemene verordening gegevensbescherming, tenzij de
betrokkene uitdrukkelijk toestemming heeft gegeven voor de openbaarmaking van
deze persoonsgegevens of deze persoonsgegevens kennelijk door de betrokkene
openbaar zijn
gemaakt;
e. nummers betreft die dienen ter identificatie van personen die bij wet of algemene
maatregel van bestuur zijn voorgeschreven als bedoeld in artikel 46 van de
Uitvoeringswet Algemene verordening gegevensbescherming, tenzij de verstrekking
kennelijk geen inbreuk op de levenssfeer maakt.
2. Het openbaar maken van informatie blijft eveneens achterwege voor zover het
belang daarvan niet opweegt tegen de volgende belangen:
a. de betrekkingen van Nederland met andere landen en staten en met internationale
organisaties;
b. de economische of financiële belangen van de Staat, andere publiekrechtelijke
lichamen of bestuursorganen, in geval van milieu-informatie slechts voor zover de
informatie betrekking heeft op handelingen met een vertrouwelijk karakter;
c. de opsporing en vervolging van strafbare feiten;
d. de inspectie, controle en toezicht door bestuursorganen;
e. de eerbiediging van de persoonlijke levenssfeer;
f. de bescherming van andere dan in het eerste lid, onderdeel c, genoemde
concurrentiegevoelige bedrijfs- en fabricagegegevens;
g. de bescherming van het milieu waarop deze informatie betrekking heeft;
h. de beveiliging van personen en bedrijven en het voorkomen van sabotage;
i. het goed functioneren van de Staat, andere publiekrechtelijke lichamen of
bestuursorganen.
3. Indien een verzoek tot openbaarmaking op een van de in het tweede lid genoemde
gronden wordt afgewezen, bevat het besluit hiervoor een uitdrukkelijke motivering.
4. Openbaarmaking kan tijdelijk achterwege blijven, indien het belang van de
Pagina 6 van 7geadresseerde van de informatie om als eerste kennis te nemen van de informatie dit
kennelijk vereist. Het bestuursorgaan doet mededeling aan de verzoeker van de
termijn waarbinnen de openbaarmaking alsnog zal geschieden.
5. In uitzonderlijke gevallen kan openbaarmaking van andere informatie dan milieu-
i nformatie voorts achterwege blijven indien openbaarmaking onevenredige benadeling
toebrengt aan een ander belang dan genoemd in het eerste of tweede lid en het
algemeen belang van openbaarheid niet tegen deze benadeling opweegt. Het
bestuursorgaan baseert een beslissing tot achterwege laten van de openbaarmaking
van enige informatie op deze grond ten aanzien van dezelfde informatie niet tevens op
een van de in het eerste of tweede lid
genoemde gronden.
6. Het openbaar maken van informatie blijft in afwijking van het eerste lid, onderdeel
c, in geval van milieu-informatie eveneens achterwege voor zover daardoor het in het
eerste lid, onderdeel c, genoemde belang ernstig geschaad wordt en het algemeen
belang van openbaarheid van informatie niet opweegt tegen deze schade.
7. Het eerste en tweede lid zijn niet van toepassing op milieu-informatie die betrekking
heeft op emissies in het milieu.
Artikel 5.2
1. In geval van een verzoek om informatie uit documenten, opgesteld ten behoeve van
intern beraad, wordt geen informatie verstrekt over daarin opgenomen persoonlijke
beleidsopvattingen. Onder persoonlijke beleidsopvattingen worden verstaan ambtelijke
adviezen, visies, standpunten en overwegingen ten behoeve van intern beraad, niet
zijnde feiten, prognoses, beleidsalternatieven, de gevolgen van een bepaald
beleidsalternatief of andere onderdelen met een overwegend objectief karakter.
2. Het bestuursorgaan kan over persoonlijke beleidsopvattingen met het oog op een
goede en democratische bestuursvoering informatie verstrekken in niet tot personen
herleidbare vorm. Indien degene die deze opvattingen heeft geuit of zich erachter heeft
gesteld, daarmee heeft ingestemd, kan de informatie in tot personen herleidbare vorm
worden verstrekt.
3. Onverminderd het eerste en tweede lid wordt uit documenten opgesteld ten behoeve
van formele bestuurlijke besluitvorming door een minister, een commissaris van de
Koning,
Gedeputeerde Staten, een gedeputeerde, het college van burgemeester en
wethouders, een burgemeester en een wethouder, informatie verstrekt over
persoonlijke beleidsopvattingen in niet tot personen herleidbare vorm, tenzij het
kunnen voeren van intern beraad onevenredig wordt geschaad.
4. In afwijking van het eerste lid wordt bij milieu-informatie het belang van de
bescherming van de persoonlijke beleidsopvattingen afgewogen tegen het belang van
openbaarmaking. Informatie over persoonlijke beleidsopvattingen kan worden
verstrekt in niet tot personen herleidbare vorm. Indien degene die deze opvattingen
heeft geuit of zich erachter heeft gesteld, daarmee heeft ingestemd, kan de informatie
in tot personen herleidbare vorm worden verstrekt.
Pagina 7 van 7