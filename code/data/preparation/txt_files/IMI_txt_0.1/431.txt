File id: 431 File title: woo-belastingplicht-investeringsverklaringen-besluit.pdf.
ssiz, Ministerie van Binnenlandse Zaken en
P1g. ^g*Koninkrijksrelaties
www.linkedin.com/company/
ministerie-van-bzk
Kenmerk
2022-0000375554
Uw kenmerk
47410799
Bijlage(n)
inventarislijst,
relevante artikelen van de
Woo, documenten
1, 8
Datum AUG 2022
Betreft Beslissing op uw verzoek om informatie
Geachte
In uw verzoek van 24 februari 2022 door mij ontvangen op 25 februari 2022,
heeft u aan mijn ministerie gevraagd informatie openbaar te maken over de
belastingpliCht als voorwaarde bij toekenning van definitieve
investeringsverklaringen. U vraagt -kort samengevat- om documentatie over de
periode 1 januari 2014 tot heden betreffende de voorwaarde van
belastingplichtigheid bij het toekennen van een voorlopige en een definitieve
investeringsverklaring en de betrokkenheid van de belastingdienst bij de
besluitvorming dan wel de bevoegdheid van de RvO om de belastingdienst te
betrekken.
Bij brief van 1 maart 2022 heb ik de ontvangst van uw verzoek aan u bevestigd.
Op 22 maart 2022 heb ik aangegeven dat de beoordeling van uw verzoek meer
tijd in beslag neemt en is de termijn om op uw verzoek te beslissen met vier
weken verlengd. Op 28 maart 2022 is contact geweest over uw verzoek, waarbij
de vervolgstappen zijn besproken. Per bericht van 8 juni 2022 heeft u
aangegeven dat u correspondentie tussen u en het departement of tussen u en
RVO en Belastingdienst, niet in uw verzoek wenst te betrekken.
1. Wettelijk kader Wet Open Overheid
Per 1 mei 2022 is de Wet Open Overheid (hierna: de Woo) in werking getreden
als opvolger van de Wob. Met ingang van de inwerkingtredingsdatum is de Wob
ingetrokken en behoort niet meer tot het geldende recht. In de Woo is geen
overgangsrecht opgenomen. Derhalve zal ik uw informatieverzoek toetsen aan de
Woo. Voor de relevante bepalingen verwijs ik u naar bijlage 1.
2. Inventarisatie documenten
Op basis van uw verzoek heb ik gezocht in de digitale archiefsystemen en e-mail
van betrokken medewerkers. Wij hebben tevens andere departementen en
uitvoeringsinstellingen gevraagd om relevante documenten te doen toekomen. Bij
de inventarisatie zijn meerdere documenten aangetroffen. Een aantal documenten
gaat in het geheel niet over de door u aangegeven aangelegenheid. Het gaat hier
Pagina 1 van 5Datum
Kenmerk
2022-0000375554
om informatie die wel ziet op verhuurderheffing of de wet maatregelen
woningmarkt 2014 II of de wijziging daarvan, maar die geen betrekking heeft op
het begrip belastingplichtige. Deze informatie valt buiten de reikwijdte van uw
verzoek en heb ik daarom uit de documenten verwijderd.
De documenten die binnen de reikwijdte van het verzoek vallen, zijn aangegeven
op de inventarislijst. Het gaat hier om 21 documenten. Daarvan wordt één
document volledig openbaar gemaakt, 15 documenten worden deels openbaar
gemaakt en 5 documenten worden niet openbaar gemaakt.
De Woo is niet van toepassing op documenten die al openbaar zijn. Een aantal
documenten is reeds openbaar en staat op de inventarislijst als zodanig
aangemerkt. Op de inventarislijst staat ook aangegeven waar u deze documenten
kunt vinden. Het gaat hier om de wet- en regelgeving rondom de Wet
maatregelen woningmarkt 2014 II, antwoorden op kamervragen inzake "de
Twentse corporatie Domijn omzeilt met truc de verhuurderheffing" en een
evaluatierapport van de verhuurderheffing.
Fiscale geheimhoudingsplicht (artikel 67 Awr)
U vraagt naar casussen waarbij een voorlopige of een definitieve
investeringsverklaring (DIV) is toegekend zonder dat er sprake is van
belastingplicht. Dergelijke casussen zijn niet aanwezig. De regels schrijven voor
dat een DIV alleen wordt toegekend aan een belastingplichtige. Verder is veel
casuïstiek aangetroffen met informatie van en over belastingplichtigen. Op grond
van artikel 8.8 van de Woo en de bijlage bij dit artikel, is de Woo niet van
toepassing op informatie waarvoor artikel 67 van de Algemene wet inzake
rijksbelastingen (hierna: Awr) geldt. De fiscale geheimhoudingsplicht is van
toepassing op informatie die is verkregen bij de uitvoering van de Belastingwet.
Het gaat daarbij om al hetgeen bij de uitvoering van de belastingwet over een
belastingplichtige is verkregen. Alle casuïstiek die ziet op belastingplichtigen maak
ik daarom op grond van artikel 67 Awr niet openbaar. Het is vaste rechtspraak
dat deze geheimhoudingsbepaling prevaleert boven de plicht tot openbaarmaking
die in de Wet openbaarheid van bestuur is vastgelegd sinds de uitspraak van de
Afdeling Bestuursrechtspraak van de Raad van State van 14 april 2010
(ECLI:NL:RVS.2010:BM1041). Dit is herhaaldelijk bevestigd, waaronder op 31 juli
2013 (ECLI NL:RVS:2013:528), op 23 oktober 2013 (ECLI:NL:RVS:2013:1625)
en recentelijk op 29 januari 2020 (ECLI:NL:RVS:2020:267).
De documenten die onder de fiscale geheimhoudingsplicht vallen, worden
integraal geweigerd en zijn niet geïnventariseerd op de inventarislijst.
3. Zienswijzen
Bij de openbaarmaking van diverse documenten speelt het belang van een derde
een rol. Deze derde-belanghebbende is vooraf gevraagd om zijn mening te geven
over de openbaarmaking hiervan. De zienswijze van de belastingdienst was
aanleiding om nog een document uit de selectie te verwijderen omdat deze onder
de fiscale gehámhoudingsplicht valt. Daardoor zijn er vanuit de Belastingdienst
geen documenten verstrekt die wij openbaar kunnen maken. De RVO heeft geen
bezwaar tegen (gedeeltelijke) openbaarmaking van de stukken.
Pagina 2 ván 5Datum
Kenmerk
2022-0000375554
4. Besluit
Ik besluit de door u gevraagde informatie gedeeltelijk openbaar te maken. Ik licht
mijn besluit hieronder toe.
5. Overwegingen
De toetsing aan de uitzonderingsgronden verloopt als volgt. Eerst kijk ik of een
van de uitzonderingsgronden speelt. Dat doe ik meestal per alinea, soms per zin.
Vervolgens kijk ik wat voor soort uitzonderingsgrond het is. Als het een absolute
uitzonderingsgrond is, mag ik de informatie niet verstrekken. Als het een relatieve
uitzonderingsgrond is, moet ik een afweging maken tussen het algemene belang
van openbaarheid en het specifieke belang dat de uitzonderingsgrond beschermt.
Daarbij weegt het belang van openbaarheid zwaar.
Wanneer het gaat om informatie waar belangen van anderen bij betrokken zijn,
moet ik hen de mogelijkheid geven om een zienswijze in te dienen. Dit betekent
dat zij hun mening kunnen geven over of de informatie wel of niet openbaar
gemaakt moet worden. Het is uiteindelijk aan mij om te beslissen of ik de
informatie openbaar maak.
In de inventarislijst en op de documenten heb ik aangegeven welke
uitzonderingsgronden van toepassing zijn.
De eerbiediging van de persoonlijke levenssfeer
Op grond van artikel 5.2, tweede lid, van de Woo gebeurt openbaarmaking van
persoonlijke beleidsopvattingen geanonimiseerd. Dit wordt gedaan om de privacy
van de betrokken ambtenaren te beschermen. In alle documenten die ik deels
openbaar maak, staan persoonsgegevens van ambtenaren. Het gaat om gegevens
die herleidbaar zijn tot een persoon, zoals onder meer namen, e-mailadressen,
functienamen en telefoonnummers. In het kader van goed werkgeverschap vind
ik dat het belang van privacy zwaarder moet wegen dan het belang van
openbaarheid. Dit ter bescherming van de privacy van de betrokken ambtenaren.
Daarbij weegt mee dat het hier niet gaat om het opgeven van een naam aan een
individuele burger die met een ambtenaar in contact treedt, maar om
openbaarmaking op grond van de Woo. Ik maak de persoonsgegevens van de
betrokken ambtenaren niet openbaar op grond van artikel 5.1, tweede lid, onder
e van de Woo.
Het belang van het goed functioneren van de Staat, andere publiekrechtelijke
lichamen of bestuursorganen
Concepten
Op grond van artikel 5.1, tweede lid, aanhef en onder i, van de Woo kan ik geen
informatie openbaar maken wanneer dit het goed functioneren van de Staat of
andere overheden schaadt en dit belang zwaarder weegt dan het belang van
openbaarheid. Er zijn diverse documenten gevonden die worden aangemerkt als
conceptteksten. Voor een ordentelijk verloop van het besluitvormingsproces is het
belangrijk dat dit gebeurt op basis van voldragen documenten. Wanneer
communicatie over conceptteksten of de conceptteksten zelf openbaar worden
Pagina 3 van 5Datum
Kenmerk
2022-0000375554
gemaakt is dit schadelijk voor het goed functioneren van de Staat nu er een
publiek debat kan ontstaan over documenten die nog niet rijp zijn voor
besluitvorming. Daar is ook hier sprake van. Deze documenten maak ik daarom
niet openbaar met een beroep op het belang van het goed functioneren van de
Staat. Op dezelfde informatie is ook het bepaalde in artikel 5.2, eerste lid, van de
Woo (persoonlijke beleidsopvattingen) van toepassing. Zie daartoe hieronder in
het besluit.
Als het besluit eenmaal is gevallen dan staat deze uitzonderingsgrond niet in de
weg aan openbaarmaking van het definitieve document. Dan is het goed om te
kunnen reconstrueren op grond van welke adviezen, welke informatie en welke
beleidsalternatieven een besluit is genomen. Het definitieve document en
eventuele overwegingen die daarbij ter besluitvorming zijn voorgelegd, maak ik
daarom wel (gedeeltelijk) openbaar.
Persoonlijke beleidsopvattingen in een document voor intern beraad
Ik zie geen aanleiding om de persoonlijke beleidsopvattingen bestemd voor intern
beraad bij de voorbereiding van kamerstukken, openbaar te maken. Dit omdat
het bij de betreffende documenten gaat om diverse versies van concepten van
kamerstukken zoals de memorie van toelichting bij de Wet maatregelen
woningmarkt 201411, de Regeling vermindering verhuurderheffing en antwoorden
op de kamervragen over het artikel "de Twentse corporatie Domijn omzeilt met
truc de verhuurderheffing". Deze concepten waren nog niet 'rijp'. In de fase
waarin het besluit nog vorm moet krijgen, moet er ruimte zijn om conceptteksten
en gedachten met elkaar uit te wisselen. Het gaat dus om het intern delen van
informatie wat moet leiden tot een definitief document. Degene die het document
heeft opgesteld moet de bedoeling hebben gehad dat dit zou dienen voor hemzelf
of voor het gebruik door anderen binnen de overheid. Ik acht het belangrijk dat in
die voorbereidende fase om tot een definitief document te komen concepten
daarvan in vertrouwen kunnen worden uitgewisseld. Gelet hierop maak ik
conceptdocumenten op grond van artikel 5.2, eerste lid, van de Woo in zijn
geheel niet openbaar. Ik heb voor de definitieve documenten verwezen naar de
vindplaatsen. Een aantal e-mails die bij de concept-stukken zijn aangetroffen,
maak ik wel gedeeltelijk openbaar en staan op de inventarislijst aangegeven.
Wel verstrekken o.g.v. artikel 5.3 van de Woo
De persoonlijke beleidsopvattingen in de documenten die onder de reikwijdte van
uw verzoek vallen en die ouder zijn dan vijf jaar, maak ik op grond van artikel 5.3
van de Woo openbaar.
Pagina 4 van 5Datum
Kenmerk
2022-0000375554
6. Wijze van openbaarmaking en publicatie
De documenten die (gedeeltelijk) openbaar worden, worden samen met deze brief
digitaal aan u toegezonden.
Dit besluit en de documenten die voor iedereen (gedeeltelijk) openbaar worden,
worden op www.rijksoverheid.nl gepubliceerd.
7. Tot slot
Het is helaas niet gelukt om binnen de beslistermijn een besluit te nemen,
waarvoor wij onze excuses aanbieden.
Hoogachtend,
De minister voor Volkshuisvesting en Ruimtelijke Ordening,
na0titgezl,
M.R. S~churink
Secre ans::gerieraal
Belanghebbenden kunnen binnen zes weken na bekendmaking van dit besluit daartegen per
brief bezwaar maken bij de Minister voor Volkshuisvesting en Ruimtelijke Ordening, DG
Volkshuisvesting en Bouwen, t.a.v. de Directie Constitutionele Zaken en Wetgeving, Postbus
20011, 2500 EA Den Haag. Het bezwaarschrift moet zijn ondertekend, voorzien zijn van een
datum alsmede de naam en het adres van de indiener en dient vergezeld te gaan van de
gronden waarop het bezwaar berust en, zo mogelijk, een afschrift van het besluit waartegen
het bezwaar is gericht.
Pagina 5 van 5